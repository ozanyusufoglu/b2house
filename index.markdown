---
# Feel free to add content and custom Front Matter to this file.
# To modify the layout, see https://jekyllrb.com/docs/themes/#overriding-theme-defaults

layout: home
---

- [Önsöz yerine: Editörden bir mektup](#\u00d6ns\u00f6z-yerine--edit\u00f6rden-bir-mektup)
- [Başlarken, notlar](#baslarken--notlar)
- [Mimarlar](#mimarlar)
  * [İlk eskiz](#İlk-eskiz)
  * [Taviz ve/veya Samimiyet](#taviz-ve-veya-samimiyet)
  * [Başka Evler: Sedat Gürel Evi, B1 Evi, SM Evi](#balka-evler--sedat-gürel-evi--b1-evi--sm-evi)
  * [Başka mimarlar: Venturi, Siza, Snozzi, Rossi...](#başka-mimarlar--venturi--siza--snozzi--rossi)
  * [Yalnız ve güzel B2](#yalnız-ve-güzel-b2)
- [İşverenler: Selman ve Süha Bilal](#işverenler--selman-ve-süha-bilal)
- [Büyükhusun’dan izlenimler: Usta, Muhtar, Komşu, Misafir](#büyükhusun-dan-izlenimler--usta--muhtar--komşu--misafir)
  * [Recep usta, ‘Deterjanlı işçilikler’, ferace](#recep-usta---deterjanlı--işçilikler---ferace)
  * [Muhtar Raif, “Sat-mam!”](#muhtar-raif---sat-mam--)
  * [Halil Usta, “Kaveye davet olmaz!”](#halil-usta---kaveye-davet-olmaz--)
  * [Komşu Mehmet Güleryüz, ‘Gemi aslanı’](#kom-u-mehmet-g-lery-z---gemi-aslan--)
  * [Misafir Sinan Logie, “Zor konu mimarlık, lanet olsun!”](#misafir-sinan-logie---zor-konu-mimarl-k--lanet-olsun--)
- [Kültür varlığı B2, Mehmet Pehlivanoğlu](#k-lt-r-varl----b2--mehmet-pehlivano-lu)
- [İda’nın Sesi](#i-da-n-n-sesi)
- [Son söz](#son-sz)




#  Önsöz yerine: Editörden bir mektup

> *Mekân işte böyle başlar, boş bir sayfanın üzerine çizilen sözcüklerle, işaretlerle. Mekânı tasvir etmek: Onu adlandırmak, onun izini sürmek, tıpkı kıyıları -ta ki sonunda karayla denizi, metinden oluşan bir şeritle ayırabilecek hale gelene kadar- liman isimleriyle, burun isimleriyle, koy isimleriyle dolduran deniz haritacılarının yaptığı gibi.*
> ***Georges Perec***

Boş bir sayfa, bir duvar ya da bir parşömen. Aslında Perec’in söylediğinin tersine, bu yayın mekânı tasvir ederken pek de isim koymaya çalışmadı. Karakterler, kavramlar, tanımlamalar üstü bir anlatı için, bir evin kendi hikayesini yazması için deniz haritacılarından farklı olarak boş sayfaya odaklandı. Sözcükler, işaretler kendiliğinden kondu sayfaya… Öyle umuyorum.

Bunun için seçilen yol olarak -yayının asıl içeriğini oluşturan- söyleşilere geçmeden önce, yayın fikrinin nasıl ortaya çıktığının hikayesinden ve B2 Evi’nin kendisinden bahsetmek gerek: B2 meşhur bir yapı, bilinen bir ev... Bu yayın önünüzde belki de bu yüzden açık  zaten. Ev, [Çanakkale Assos’un Büyükhusun Köyü’nde](https://goo.gl/maps/yjNfYLJSdHYPfCCy8) yer alıyor. B2 kıyıdan arabayla geçerken uzaktan ”Bu o değil mi?” diye baktığınız ve vaktiniz varsa Büyükhusun Köyü’ne gitmenize vesile olan, merak uyandıran bir yapı. Eve bu şöhreti getiren, bu görünürlüğü asıl sağlayan da yapımından beş yıl sonra, 2004 yılında layık görüldüğü [Ağa Han Mimarlık Ödülü](https://www.akdn.org/). Hal böyle olunca mimar Han Tümertekin’in tasarladığı bu ev için şimdiye kadar yayınlanmış onlarca makale, yayın, eleştiri ve fotoğrafa ulaşmak, ufak bir Google araması ile sürece dair tüm bilgiye erişmek mümkün.

Mevcuttaki bu oldukça yüklü veriye rağmen B2 Evi için yeni bir dijital yayın fikri, evin Süha Bilal ile birlikte sahibi olan Selman Bilal’den geldi. Selman Bey kardeşiyle birlikte kendisine de işveren ödülü kazandıran, fakat iş yoğunluğu sebebiyle seyrek ziyaret edebildiği evi için bir iade-i itibar, bir tür hediye istiyordu. Yayının editörlüğünü, mimarlık pratiğinin yanı sıra mekân, bellek konuları üzerine video, enstalasyon ve metin odaklı işler üreten bir sanatçı olarak benim üstlenmem ise, Selman Bey’in 2018’de yaptığım bir videoyu gördükten sonra B2 Evi için de benzer bir video işi, ve ona ek olarak bir de dijital yayın çalışması gerçekleştirmemi  istemesiyle başladı.

Bahsi geçen film çocukluğumun geçtiği evden, evimize komşu bir apartmanın yıkımının tetiklediği çocukluk anılarından besleniyordu. Film serbest çağrışımlarla kentsel dönüşüm, popüler kültür ve ülkede yaşanan çeşitli sosyo-politik olaylar arasındaki olası bağlara da temas ediyordu.

Fakat, mimarlık öğrenciliği yıllarından beri aşina olsam da  uzaktan tanıdığım ve benim için anılardan azade bir ‘ev’ üzerine ne söyleyebilir, veya bu evle ilgili neyi filme alabilirdim? Bir yayın ‘yeni’ ne söyleyebilirdi? Bu yapıyı eskizleri ya da detay çizimlerine kadar bilenler, veya sadece arabayla geçerken uzaktan fark edenler ile yakınına gelip cephesine bakabilenler için bu yayın, B2’nin fiziksel varoluşunun, betonarme ve taştan oluşan tektoniğinin, ve halihazırda çoğu kişinin bildiği yerelle kurduğu malzeme, yapım tekniği ve işçilik ilişkisinin ötesinde bize nasıl bir hikaye sunabilirdi?

Bu sorularla beraber hem film, hem yayın için evin ‘olası’ hafızasını çevresi ile beraber ele alma fikri ortaya çıktı; “olası” diyorum, zira dili olsa da konuşsa! Herkesin eve dair anlatısına, anılarına bakma süreci başladı; böylece evin belleği de fiziksel inşasından tam 20 yıl sonra, bir sözlü tarih çalışmasıyla inşa edilecekti.

Yayının içeriği internet ya da süreli yayınlardaki ulaşılabilir bilgi akışının dışında kalan, cevaplanmamış sorulara cevap olmalıydı. Bunun için yapının üretiminde yer alan tüm aktörlerin, evin yapım kararının alınmasından  tasarımına, tasarımından inşaat ve daha sonra yapıyı deneyimleme süreçlerine kadar kendi üretim ve kullanım motivasyonlarını öğrenmek istedim; böylece informal söyleşilerin kitabın ana aksını oluşturmasına karar verdim. Ev susuyor, ona kağıt üzerinde ve hatta zihinde oluşmaya başladığı zamandan beri yoldaşlık edenler ise anlatıyordu.

Peki kimdi bu aktörler? İşveren, tasarımda ve şantiye sürecinde yer almış mimarlar, sürece tanık olmuş komşular, köy muhtarı, yapının ödül alma maceralarını teşvik eden isimler, evde vakit geçirmiş misafirler ve elbette ustalar...

Konuşmalarda akışa çok az müdahale ederek, soru sorduğum kişinin asıl niyet ettiği ve meylettiği yere gitmesine izin veren bir pozisyon almayı denedim. Bu vesileyle oluşan genel çerçevenin, 1999 yılı gibi bu coğrafya özelinde depreme denk gelen önemli bir tarihte, dönemin ‘ikinci ev’, ya da ‘yazlık ev’ niteliğindeki  bir yapı tasarımı için temel yaklaşımlarını, kısa süreli konaklama amaçlı mülkiyet sahibi olma dinamiğini ve yereldeki yapım-inşaat reflekslerini yansıttığını düşünüyorum. Hatta yayının dolaylı olarak o günden bugüne geçen 20 yıllık zaman dilimi içinde yaşanmış daha büyük ölçekli sosyal, ekonomik ve toplumsal dönüşümlere de işaret ettiğine inanıyorum. Yayının, B2 Evi çevresinde şekillenen bir monografi özelliği taşıdığı  da söylenebilir ve elbette mimarlık tarihi yazımına dili döndüğünce bir katkı sunmayı hedefliyor. Fakat bunu -metodları konusunda net bir uzlaşı alanı olmasa da- konvansiyonel denilebilecek mimarlık tarihi yazımı biçimlerinden farklı olarak, yapı ile ilişkiye geçmiş tüm kişilerin ‘kolektif yazımı’na izin veren bir yöntemle yapmayı deniyor.

Bu bir mimarlık eleştirisi yayını değil. Bolca eleştiri barındırıyor fakat olumlu-olumsuz tüm eleştiriler ‘mimarlık otoritelerinden’ değil komşudan, misafirden, kimi zaman bizzat taş ustasından geliyor. Bu noktada mülkiyeti mimarlık dünyasına aitmiş gibi görünen önemli tartışma konularının, mekânın üretiminde doğrudan yer alan aktörlerce nasıl dillendirildiğini açıklıkla ortaya koyuyor.

Bu süreçte söyleşi yapmayı, portre fotoğrafı çekmek ile ilişkilendirdim. Portrede aynı kişinin fotoğrafını birkaç dakika arayla çekseniz bile hiç bir fotoğraf birbirinin aynısı olmayacaktır; kısacık bir an öncesi ya da sonrasında bile başka bir kare, duygu yakalayacaksınızdır. Bu kare nasıl anlık jest ve mimiklerle değişiyorsa, söyleşi de ülkenin gündemine, kişinin ruh haline, kişinin söyleşiye gelirken trafikte kalmasına ya da yolda sevgilisiyle tartışması gibi dinamiklerden etkilenen , çok fazla anlık değişken barındırıyor. Dolayısıyla yayın, gündelik hayata dair detayları da sakınmadan muhteviyatına katıyor.

Yapıların gerçekliğinin ilk ne zaman oluştuğu bir tartışma konusu olabilir: Kağıt üzerine ilk eskiz mimar tarafından çizildiği, ya da işverenin aklına ilk düştüğü anda mı? Yoksa temel toprağının kürekle kazıldığı an mı? Farklı cevaplar verebiliriz bu soruya ama mutabık kaldığımız nokta yapının da değiştiği, çevresiyle birlikte  temas ettiği herkesi de dönüştürdüğü ve yeni yapma-etme biçimlerini tetiklediği olacaktır sanırım. İlk kez karşılaştığımız ya da deneyimlediğimiz bir mekân bizi yeni birine dönüştürürken, biz de o mekânı yeni bir yer yapıyor, birbirimiz üzerinde _parmak izleri_ bırakıyoruz...

B2 de fark ettirdi ki, bir yapı ve çevresi için ödül mekanizmaları bu izlerin hem gücü ve  kudretini, hem de büyüklüğü ile  yayılma mesafesini önemli ölçüde arttıran bir etken. İlk olarak köyde bazen tüm yapısını, bazen de sadece makyajını değiştiren evler ortaya çıkıyor; yapıdan etkilenen mimarlık öğrencilerinin tasarım anlayışları değişiyor; mimarla etkileşen ustanın taş örme biçimi değişiyor, ve kimi zaman bu vesileyle oluşan arsa spekülasyonları ile daha fazla göç alan bir köy ortaya  çıkıyor. Diğer yandan etrafında olup bitenler, yeni komşu evler, misafirler de evin yapısını, etki alanını her an eğip büküyor ve bu etki tersine göçlerle demografik yapıyı bile değiştirebiliyor. Dolayısıyla bu yayın, kendisi de dönüşen B2’nin 2019 yılından bir tek kare fotoğrafı.

Kendileri de kaygan bir zeminde varolan söyleşiler, evle ilgili anılara, tanıklıklara dair bir izlek oluşturma gayretinde  araçsallaşırken, yapının geride bıraktığı bu 20 yıla bakan bu ‘tek kare’yi okuyacak ve yer yer B2’den gelen sesleri duyacaksınız.

Bir de film var. Bu film B2’nin duvarları etrafından duyulan “İda’nın Sesi”. Kaz Dağları, yani B2’nin komşusu -belki de kendisi- İda, B2’nin duvarları arasından Kuzey Ege coğrafyasına bakarak bünyesinde birikenleri hatırlamaya çalışıyor. İda içinde bir çok kahramanı, Sappho’yu, İlhan Berk’i, Freud’u aynı anda barındırarak farklı kimliklere bürünüyor. Kimi zaman taşın, kimi zaman suyun, bir şairin, kadının ya da tanrıçanın sesi oluyor. Mitolojiden, tarihten, psikanalizden, aşktan ve edebiyattan beslenerek kolektif bellekten türeyen katmanlı bir hikaye anlatmaya başlıyor. Homeros’tan başlayan anlatı bugüne kadar uzanarak İda’nın hafızasını temize çekmeye dair yakarışıyla son buluyor.

Bu yakarışın sebebi,  Kaz Dağları bölgesinde yaşananlar...

Yukarıda değindiğim tüm sosyo-kültürel ve ekonomik bağlantıları, söyleşiler ve filmle fragmanlı ve endirekt olarak ortaya koymayı denedim. Bu bağlamda benim sadece kayıt cihazımla kurduğum zeminde söyleşilerde katkılarını sunan herkes, hikayeyi anıları, hisleri, düşünceleri ve gözlemlerini paylaşarak kurdu; buna aracılık etmeye çalıştım.

Anlatıyı -son okumayı da yapan- sevgili Özlem Ünsal kent sosyoloğu gözlüğüyle analitik ve sezgisel olmayı aynı anda kapsayan bir yaklaşımla yorumladı son sözde.  İyi ki.

Sevgi selamla,

Özden Demir




# Başlarken, notlar

[B2 House](https://www.google.com/search?biw=1436&bih=766&ei=GMT3XIjzIKuFk74P7Ze5oAw&q=B2+House&oq=B2+House&gs_l=psy-ab.3..35i39l2j0l2j0i203j0j0i203l2j0i22i30l2.781424.783625..783738...0.0..0.336.1403.0j5j1j1......0....1..gws-wiz.......0i71j0i131.e0A1kKnNV68)

Bu link sizi evin tüm fotoğraflarına ve yazılı döküman, haber, eleştiri yazılarına ulaştırmış olmalı. Böylelikle link, eve dair hiç bilgisi olmayanlar için okuma öncesi kılavuz görevi gördü; halihazırda bilgi sahibi olanlar için ise hafıza tazeleyici bir rol üstlendi. Zira bu yayın eve dair herhangi bir görsel ya da fotoğraf içermiyor. Yayın halihazırda dijital dünyada ulaşılabilir olan tüm bilgi ve verileri dışında tutmayı deniyor; fakat teknik olanakları doğrultusunda mevcut bilgiye göz kırpan bağlantılar veriyor.

Salt edilgen bir okumanın dışına çıkarak dileyenin izleyeceği internet bağlantılarıyla birlikte dileyen için katmanlı bir araştırma deneyimine alan açıyor. Elbette okuma deneyimini hiç bölmeden de son söze ilerleyebilirsiniz. Ancak yer yer karşınıza çıkacak sesleri duymanız için -bu dinlediğiniz kişiyle ilişki kurmanızı da sağlayacaktır- kulaklık takmanızı tavsiye ediyorum.

Juhani Pallasma mimarlık tarihinin başat kitaplarından _Tenin Gözleri, Mimarlık ve Duyular_ eserinde, mimarlık deneyimi tarifi için bir kırılma yaratarak görme yerine diğer duyguların egemen olduğu bir anlayıştan söz eder. Ona göre “Görme yalıtır, ses birleştirir. Görme yalnız gözlemcinin duyusudur, işitme ise bir bağ ve dayanışma duygusu yaratır.; bakışımız bir katedralin karanlık derinliklerinde yalnız başına gezinir, ama orgun sesi hemen mekânla yakınlığımızı deneyimlememizi sağlar.” Yayının kendisinin de -boş bir sayfa anlatılarla dolarken- böyle bir mekânsal deneyim önermesini umuyorum.

Kuzey Ege’de ustalar ve muhtarla yaptığım söyleşilerde yerel ağız korundu. İlk birkaç cümleden sonra düşen “r” harflerine, farklı geçmiş zaman eklerine kolaylıkla uyum sağlanabiliyor.

Keyifli okuma, dinleme ve izlemeler.



>_Su mecrayı taşa sor der._  
>_Taş, mecrayı su bilir der._  
>_Mecra! Uzun olacak. Sus!_  
>***İlhan Berk***


# Mimarlar
**Han T.:** Birkaç ay önce oldu en son hikayem B2 ile,[ ArchMaraton](http://www.archmarathon.com/it/home/)'da bir ödül kazandık, Milano'da onun ödül törenine gittik. Daha doğrusu ödül kazanacağımızı da bilmiyordum da, sunuş yaptık, sonra da ödülü verdiler. O gece gala oldu. Ertesi sabah ben lobide kararsız ilerlerken, başka bir dalda ödül kazanan bir alman mimar yanıma geldi. İşte "merhaba", "günaydın"... Dedi ki, "Ya ben akşam kimsin diye baktım, sen B2'nin mimarıymışsın, bizde tam 10 yıl büronun duvarında B2’nin fotoğrafı asılı durdu" dedi. Almanya'da o zaman kapak olmuşuz bir dergide, o kapağı 10 yıl büronun duvarında tutmuş. “Bir iş bu kadar basit ve etkili yapılabilir diye 10 yıl durdu orada" dedi. Birkaç yıl önce indirmiş.

**Hakan Ş.:** Niye indirmişler? (gülüşmeler) Yeni Ağa Han’ı asalım? Emre Arolat? Direkt. Sancaklar Camii'ne geçiyoruz.


**Özden D.:** Ağa Han almanın yolları...

**Hakan Ş.:** 10 yıl çok önemli. Ne olmuş o sırada? Bir şey olmuş, onu sormadınız mı? (gülüşmeler)

**Han T.:** Sormadım tabi. O astıkları kapaktaki de[ Cemal’in (Endem)](http://www.cemalemden.com/) çektiği fotoğraflardan biridir sanırım. Şimdi Cemal'le[ Strazburg'a da gideceğiz misyon binalarının](http://www.arkiv.com.tr/proje/turkiye-cumhuriyeti-misyon-binalari-strazburg/2626) çekimine.

**Hakan Ş.:** Israrla fotoğraf çekimleri için[ Bas Princen](http://basprincen.com/) ile de çalış diyorum ama. Bas Princen dememin nedeni onun Strazburg'daki çininin içerideki ışıltısı, iki yönlü cephe ilişkilerini çok iyi yansıtacağını düşünmem... Ama o zaman da sonuç o fotoğrafçının işi oluyor diğer taraftan, mimarın değil gibi. Bu anlamda karışık işler...

**Han T.:** Evet. Biraz da öyle oluyor. Mesela Erieta'nın fotoğraflarında da yansımalar çok etkili. Kengo Kuma'nın orman içindeki cam evine yaptığı[ çekimler](http://www.erietaattali.com/architectural-photography/kengo-kuma-associates/glass-wood-house/) mesela. Ben Paris'te görüşecektim...[ Erieta Attali](http://www.erietaattali.com/biography/) fotoğrafçı, Kolombiya’da on beş yıldır filan mimari fotoğraf dersi veriyor, ama matrak bir şekilde İstanbul doğumlu, Türkçesi de çok iyidir. O da yapıları doğa ile bütün içinde fotoğraflaması açısından fark yaratan biri.


 Özden Evet çok iyi bir fotoğrafçı gerçekten. Fakat yavaş yavaş söyleşiye, asıl konularımıza geçelim mi? Söyleşinin devamında evle ilgili şimdiye kadar yapılmış eleştirileri de kapsayan bir izlek planladım. Bunları da konuşmaya dâhil etmek istiyorum ve burada sizinle konuşurken de sürece odaklanmak ve mümkün olabildiğince şeffaf olmak önemli geliyor. Sizler bu evin tasarım ve şantiye sürecinde nerelerde rol aldınız? Öncesinde, sonrasında ve süreç içerisinde mimari anlamda da, iş yapma biçimi anlamında da nelere temas etti, hayatınızda neleri etkiledi, hangi anılar var? Kendinizi tanıtarak ve şimdi ne yaptığınıza da dair bir girizgâh yaparak başlayabilirsiniz belki. Hayriye?

2 Mayıs 2019 tarihinde Bilsar Şişhane Binası’nda yapılan söyleşi Selman Bilal, Han Tümertekin ve mimarlık ofisi [Mimarlar](http://www.mimarlar.com/)’da -B2 Evi tasarım ve uygulama sürecine denk düşen dönemde- birlikte çalıştığı mimarlar Hayriye Sözen, Hakan Tüzün Şengün ve söyleşinin ikinci yarısında Ahmet Önder’in katılımıyla gerçekleşti. Söyleşi o dönem ofisteki iş yapma biçimlerini, B2 Evi ile beraber diğer projelerin de temelini oluşturan mimarlık tartışmalarını ve eleştiriler üzerinden B2’nin başka yapılarla karşılaştırmalarını kapsayarak ilerledi.


##  İlk eskiz

**Hayriye S.:** Aslında biz 1993 yılında beraber çalışmaya başladık. Bu evin tam ortaya çıktığı dönem benim ofisteki son dönemimdi. Ekibin içinde herkesin bireysel üretiminin de yoğun olduğu bir dönemdi. Özden sen bana bu konuyu açtığında ilk ne hatırlıyorum diye düşündüm. :speaker: [Benim hatırladığım şöyle bir sahne: Assos'tayız, çatının izolasyonu yapılmış ve çatıya taşlar döşeniyordu. En çok o duyguyu hatırlıyorum. Ayaklarımın altında, taş çatıdayım ve taşları hissediyorum... Çünkü “çatının beşinci cephe olması” bana biraz spekülatif ve fazla iddialı bir laf gibi geliyordu ve abartıyor muyuz bu meseleyi diye düşünüyordum. Fakat ayağımın altından o taş hissini aldığımda cümlenin karşılığı oluştu bende. Mesela böyle sahneler var hatırladığım. Sonra alüminyumcu Ahmet ağlayarak ofise gelip, "Han Bey ya, bunları ben bunun içine nasıl koyacağım?" demişti (gülüşmeler). Kepenkleri Ahmet yapmıştı.](/hayriye_1.mp3)

**Han T.:**  İlkinde uyduramamıştı galiba.

**Hayriye S.:** Yani mesela böyle kişiler ve anlar var bende o dönemden kalan. Faksla haberleşilen dönemler. Evle ilgilenen Ziya Bey'e bir şeyler gidiyor, o da yaptım demek için kendi güzel minyatürvari çizimleriyle yaptığı işleri çizip onları faksla gönderiyordu.

**Han T.:** Tapuda çalışıyordu, değil mi?

**Hayriye S.:** Evet. Ve onun dili de mesela benim jargonuma girdi, "dikilik", "yapılık" diye... Onu çok net hatırlıyorum. Sonra Gülsüm Parlar... Statiği onlar yapmıştı. Ben sonra başka işlerin içinde kendim debelenirken, statik olarak karma bir yapı ortaya çıkarmanın memleketimiz koşullarında ne kadar zorlayıcı bir iş olduğunu o zamanlar idrak edemediğimi fark ettim, yıllar sonra. Çünkü B2’de betonarme ve taşı bir arada kullandığımız bir durum var. Strüktürel olarak yönetmelikler sana pek de izin vermiyor. Ama orada, köy içinde bir yapı yapıyor olmanın avantajlarını kullandık.

**Hakan Ş.:** "Beşinci cephe"nin yükünü hesaplamıştık değil mi aslında, çatının...

**Hayriye S.:** Evet. [Parlar Mühendislik’le](http://www.parlar.com.tr/) çalıştığımız bir dönemdi.

**Han T.:** Tabii. İstanbul [Zen Konutları’nın](http://www.mimarlar.com/279FB29FF5F945E7B46469B818466C80/zen_konutlari/pname) statiğini de beraber yapmıştık. Benim şimdi yaptığım bir projemde de yine onlarla çalışıyoruz.

**Hayriye S.:** Öyle mi? Çok düzgün çalışan, tertemiz çizim yapan bir ekipti Parlar Mühendislik.


 **Özden** Köyde eve "Japon evi", "deprem evi" deniyormuş zaten. "Biz bunun temeline 6 ton demir koyduk" lafları ediliyor, Troya Efsanesi gibi "B2 evinin nervürlü demirleri" efsanesi dolaşıyor. (gülüşmeler)

**Hayriye S.:** Evet, çok ciddi bir statik projesi var.

**Selman B.:** :speaker: [Beni köyün muhtarı çağırdı bir gün. "Oğlum" dedi, "köye ilk bir tır geldi, biz çok sevindik, devlet köye okul yapmaya karar verdi diye.” Demiri görünce öyle sanmışlar... “Sonra anladık, sizin eve gidiyormuş. Ama bizde bu kadar çok demir filan olmaz. Ölümlü dünya oğlum, bu kadar kalıcı bir binaya ne gerek var?" dedi. (gülüşmeler)](/selman1.mp3)

**Hayriye S.:** Bir de kendi açımdan şöyle bir tarafı da var, o kadar uzun süre beraber aynı ofis ortamında bulununca çeşitli projelerin nasıl çıktığına dair bir anılar yumağı oluşuyor. Bazı projeler var, böyle zorlayarak ortaya çıkan, veya çıkamayan... Beraber üretilen ama herkesin birbirinin üzerine bir ek, katkı koyarak götürdüğü işler oluyordu. Bir de, _emerging projeler_ var. "Bu ne zaman oldu? Benim niye haberim yok?", diye ilerleyen... Mesela B2 Evi onlardan bir tanesiydi, çünkü ben o taş duvarın nasıl oraya geldiğini hatırlamıyorum. İlk eskizi çok net bir şekilde yapılmış ve bizim, "Hadi tamam, bunu nasıl çözüyoruz?" diye ilerlediğimiz işlerden bir tanesiydi. "Nereden çıktı bu şimdi?", dediğimi hatırlıyorum. Sen hatırlıyor musun bilmiyorum ama o parselin öyle bölünerek kullanılması, kotun yükseltilmesi kararları en başında vardı; biz üstüne gittik.

**Hakan Ş.:** Evet, ben mesela bambaşka bir yöne giden eskizini hatırlamıyorum. O çok ilginç, tuhaf. Yani, "Şöyle olmasın, böyle olsun" dediğin bir eskiz yok.

**Han T.:** Çok haklısın, yoktu.

**Hayriye S.:** En baştan karar verilmiş bir şey çıktı ortaya, öyle değil mi?

**Hakan Ş.:** Evet, kesinlikle. Ve ben, "Burada, içeride merdiven olmasın" diye konuştuğumuz anı hatırlıyorum. Burada asla merdiven olmamalıydı. Bu beni çok çarpan, etkileyen bir karardı çünkü merdiveni dışarıya çektiğin zaman o tasarlanan beşinci cephenin hakkını veriyordu.

**Hayriye S.:** Ki içlerinde en muhafazakâr olan, böyle şeylere "Hayır, olmaz!" diyen ben bile ikna olmuştum merdiven kararına. Gerçekten üst kısmı, yapıyı havadan vaziyet planında görürken algıladığımız cepheyi güçlendirdi.

**Han T.:** Ben de şu anı hatırlarım: Ben Selman’a, o merdiveni dışarıya alma eğilimimizi -karar demiyorum çünkü karar daha empoze eden bir şey- ama o eğilimi söylediğimde bunu hemen kabul etmesini.

**Selman B.:** Neden ilk fikirden sonra o kadar çok değişmedi? Çünkü bu kurguyu çok konuşarak yaptık. Ne kadar çok arazi gezdik biliyorsun. Aslında birçok şey daha araziye bakarken kafanda oluşmuştu belki diye düşünüyorum.

**Han T.:** Tam öyle değildi aslında, ama elimizdeki verilerle hızla oluştu ve de değişmedi.

**Hakan Ş.:** :speaker: [Şimdi biraz başka bir yerden gireyim, ben uzun zaman sonra düşüne düşüne, yeni yeni fark ediyorum ki biz farkında olmadan critical regionalism denen kavramın içine bodoslama girmişiz. Mesela (Alvaro) Siza'yla ya da (Kenneth) Frampton'la karşılaşıyorsun, işte okumuşsun kötü çevirilerini, onu öyle anlamaya çalışıyorsun. Oysa hiç anlamamışım o zaman... Fakat sonra, tam da B2 deneyimiyle critical regionalism neye referansla ve nereye set çekiyor anlamaya başladım.](/hakan1.mp3) Bizim orada o taş dokusunu konuştuğumuzu hatırlıyorum. Yani, "Biz yapmayalım, oranın adamı o taşı icat etsin, bizim adımıza icat etsin, çok da icat etmesin, oraya monte etsin..." Mesela bana cazip gelen konuşmalar hep onlarmış çünkü aslında herkes böyle bir işe "Bir taş dokusu çizmen lazım" diye başlar.

**Han T.:** Biz öyle bir şey yapmadık. Örnek yaptırıldı, onlar arada saçmaladılar...

**Hakan Ş.:** Ustalarla gidiliyor, konuşuluyor, örnek yaptırılıyor, onların fotoğrafları çekiliyor, fakslanıyor.


**Özden D.:** Ustalar da tam sizin anlattığınız gibi anlatıyor. "Hiç bir çizim gelmedi ve biz deneme yanılma yöntemiyle, fotoğraflar göndererek yaptık. Bir metrekareyi yaptık, beğendiler, oradan devam ettik..." diye.

**Han T.:** Başta beğenmedik, onu hatırlıyorlar mı bilmiyorum. İlk iki üç örnek perişandı.


**Özden D.:** Onlardan pek bahsetmiyorlar (gülüşmeler).

**Han T.:** İlk örneklerin kötülüğünü hatırlıyorum. Oysa çevredeki duvarlar bambaşkaydı, ilk yaptıkları dokunun köyde yaptıkları diğer binaların duvarlarındaki taşla hiç ilgisi yoktu. "Ne yaptınız? Bu doku burada yok ki” dedim. "Siz İstanbul'dan geliyorsunuz, onları beğenmezsiniz diye böyle yaptık" dedi. Onun üzerine, "Unut" dedik yaptığını; sil baştan başladık.

**Hakan Ş.:** Bunlar çok kritik cümleler. Bu arada, bu noktada mimara bir iade-i itibar gerekli. Şimdi mesela Aykut Köksal'ın konuşmalarında da taş ustası için aşırı nezaketle, "O yaptı" durumu var. Oysa taş ustası bir yere doğru çekiştirildiğinin farkında değil. Özellikle, "Onu öyle yapma, kuru duvarmış gibi yap, arayı aç biraz..." diye diye bir yere doğru çekiştiriliyor. O da fark ediyor sonra. "Evet ya, ben bunu bir yerde görmüştüm" diyor…




##  Taviz ve/veya Samimiyet

**Özden D.:** Tam burada Bülent Tanju'nun editörlüğünü yaptığı [Mimarlıkta Sıfır Noktasını Aramak](https://www.academia.edu/12303511/Mimarl%C4%B1kta_S%C4%B1f%C4%B1r_Noktas%C4%B1n%C4%B1_Aramak) kitabındaki evle ilgili yorumuna gelmek istiyorum. Kitap işlerinize ilişkin, mimarlık eleştirisi yazım dili anlamında da özel bir yerde duruyor; çok öznel bir dili var. B2 ile ilgili de şöyle bir bölüm var, “Taşıyıcılar ve duvarlar, modernist mimarlık kurgusunun önemli ikili ayrımlarından biri vurgulanırken küçük bir sapma gerçekleşir. Duvar tam bitmesi gereken yerde dönerek döşeme, tavan, teras kaplaması olur. Modernist mimarlık kurgusunu sarsan, bozan bir müdahale gerçekleşir. Neden taşıyıcıların arası yerel taş ustalarına terk edildi? Asli, öncelikli öğe taşıyıcılar iken, duvar tali, denetiminden vazgeçilebilir bir öğe. Bir nedenle mimarlık olmayana terk edilen, verilen bir taviz.” Bülent Hoca’nın burada “taviz” kelimesini kullanması enteresan geldi bana.

**Hayriye S.:** Kontrolü kaybetmek gibi mi?


**Özden D.:** Evet. Fakat şu anda bahsettiğiniz o kadar da taviz olmayışı, hatta daha ziyade bir yönlendirme gibi duyuluyor.

**Han T.:**  Yok tabii, zinhar taviz değil.

**Hakan Ş.:** Samimi mi konuşuyoruz?

**Han T.:** Tabii, samimi konuşuyoruz.

**Hakan Ş.:** Tamam. Ben de hiç katılmıyorum (gülüşmeler). Buraları keser misin?


**Özden D.:** Hayır, kesmemek üzere koyuyorum (gülüşmeler). Açabilir misin?

**Hakan Ş.:** _Critical regionalism_ meselesi çok jilet bir mesele ve neresinden tutulsa oradan bir tutarlılık yakalanabilecek bir şey. Ama büyük sermayenin bir fiyaka bulma, icat etme halinin altında aşırı eziliyor. Ve normalde bize öğretilen kısmı şuydu: Yerelin kaynaklarıyla oraya ait bir şeyi, oraya ait olarak kurmayı becerebilmek... Ama o durum da zamanla cazibesini yitirdi. Kavramı ortaya koyan Frampton düştü. En son [Venedik Bienali'nde ödülü aldı](http://www.arkitera.com/haber/30120/2018-altin-aslan-yasam-boyu-basari-odulu-kenneth-framptonin-oldu) ama o da iade-i itibar sayılır. Peru'da, Güney Amerika'da bu anlayışı sahiplenen birileri var, (Alejandro)[ Aravena](https://www.archdaily.com/789618/spotlight-alejandro-aravena) mesela. Dolayısıyla ben bu critical regionalism meselesini yerel araçları ekonomik kullanmak gibi görüyorum, estetik ya da değil... Yani mesela betonu oradaki kalfayla dökmek.

**Han T.:** Bizde, B2’de de yapılan oydu.

**Hakan Ş.:** Sadece taş ustası değil ki. Değil mi? "E burada tahta izleri kötü oluyor" diye konuştuğumuzu hatırlıyorum. Eleştirel bir yerdeydik. “Yani bu tam olmadı mı acaba, basit mi kaçıyor?” diye tartışıyorduk.

**Han T.:** Kalıpları çizdik mesela biz. Arşivde de vardır, ahşap kalıbı bütün bina yüksekliğince tek tek çizmiştik. Bu arada oranın ustasıyla, oranın kalfasıyla, oradaki araçlarla dökmek büyük risk; iki defa iş yapmak adına bile risk olabilir.


**Özden D.:** Yereli tekrarlamakla oraya yeni bir yapı yapıyor olmak arasında bir yerde duruyor. Bir köyün içerisine yerleşen ama kentten gelen birinin kullanacağı, arafta bir yapı gibi B2.

**Han T.:** Tabii. Ben bir de B2’den bu anlamda söz ettiğim her yerde, uluslararası konuşmalarda da samimiyetten söz ediyorum. Orada gerçekten bir samimiyet katma var. Kullanıcının köylü olmadığını biliyoruz. Oradaki yaşantı, bir köylünün yaşantısı olarak gelişmeyecek ama köyde olacak. O dediğimiz hayat ne şekilde gelişirse gelişsin orada gelişecek - ama iki gün için, ama diyelim beş gün için. Yani hiçbir şekilde orada bir köylünün evi yapılmıyor. Öyle olunca bütün bunlar köyün bize sunduklarına ve orada yaşayacak olana sunulacaklara gerçekten samimi bir bakış gerektiriyordu. Samimiyetten anladığımız da o. Orada ne var elimizin altında? İşte taşçı Hafız var, betonu dökecek başka biri var. “Elimizde ne var?" sorusu önemli. Adam zaten taş duvar örüyor, işi bu; taşçı. Elimizdekini hâlâ onların yapageldikleri şekilde yaptırırken, taş duvar örgüsünde yine ilk hareketi onun verdiği ama bizim ufak tatlı tuşelerle yönlendirdiğimiz bir süreç yaşandı. Betonda da aynı şey. Mühendisin yaptığı bir projeyi uyguluyoruz bir kere, yani o popülist "Ustam sen en iyisini bilirsin!" gibi bir tavır, hele ‘taviz’ hiçbir an hiçbir şekilde olmadı; olamaz zaten. Bizlerden çıkmaz öyle bir şey. Fakat onlara çizdiğimiz sınırlar içinde belli bir inisiyatif kullanma, yahut rahat davranma, ya da bildikleri gibi davranma alanı açtık. Mesela duvar ustası getiriyor bir tane testi koyuyor. Hiç bozulmadı onlar. "Bu nereden çıktı?" diyorsun. Komşunun istinat duvarında bir testi kulpu, cam şişe var duvarın içinde; ustanın yorumu...

**Hakan Ş.:** Bu arada benim kafamı kurcalayan bir şey var, bilmiyorum ne kadar katılırsınız ama, Duchampvari refleksler olduğunu hissediyorum ben: Bir şey, bulunmuş bir doku var, çevrede izleri var, o izlerin bazılarının oradaki kolajı, onların oraya ürettirilmesi, oradaki üretimin ve o tektoniğin optimizasyonu gibi bir şeyden bahsedebiliriz belki. Mesela alüminyum İstanbul'dan geliyor, ama betonu döken orada... Dolayısıyla, “critical regionalism dediğin şey bu mu?" deseler, ben ona şunu demek zorundayım.: Mesela Dubai'den birisi kalkıp Porto'da bina, ev yaptırıyor. Onun gerçekliği aslında _critical regionalism_. Orada da hâlâ geçerli, kavram orada da çökmüyor. İstanbul'dan oraya sadece hafta sonları gelen bir kişinin kendi gerçekleri de aslında yere aitlik standartlarını ve içeriğini üzerinde barındırıyor.

**Han T.:** Tabii. Niye o köye ve oraya, o noktaya gidiyor?



##  Başka Evler: Sedat Gürel Evi, B1 Evi, SM Evi

**Özden D.:** Bu noktada aynı coğrafyada yer alan [Sedat Gürel Evi](http://www.arkiv.com.tr/proje/sedat-gurel-evi/3150)’ne değinebiliriz belki, 1970’ler başında yapılmış, yine Ağa Han ödüllü bir yapı, ve yine bir ikinci ev, yazlık ev. [Aykut Köksal’la TRT’deki söyleşinizde](https://www.youtube.com/watch?v=JnN-kusbI4Q) B2’yi bu evle karşılaştırıyor Aykut Hoca ve bir tonda da eleştiriyor. Topografya ile kurulan ilişki anlamında bir farktan bahsediyor ve o evi ‘bağlama kendini teslim eden’ ifadesiyle tarif ediyor. B2’nin ise ‘yerden’ isteyerek koptuğunu ifade ediyor, özellikle evin üzerinde oturduğu ‘kaide’ nedeniyle.

**Han T.:**  Çok fark var tabii. Orada da anlattım, o set bu ölçüde olmasa da B2 arazisinde vardı. Fakat set, yapı onunla aynı yüzeye gelince bir kaideye dönüştü tabi. Sedat Gürel Evi çok iyi bildiğim bir yapı. Teknik Üniversite’de ilk teknik resim ödevlerimizden biri o evin kesit çizimlerini yapmaktı.

**Hakan Ş.:** Oradaki sıkışıklık da çok ilginç; orada aslında çizimlerde anlaşılmayan bir kompaktlık var. O yüzden dokunun içinde geziyorum duygusunu başka türlü elde edemezsin. Duvarla ağaç arasından zor geçiyorsun, oradan oraya sekiye basıyorsun. Yani normalde biraz gevşek olsa, "Şu ağacı da şöyle çekelim" fikri olsa, o sıkışıklık ortadan kalksa hiçbir şey kalmaz diye düşünmüştüm ben gezerken. Bir de Gürel’in evinde en kıymetli şey bence şu: Bir ev adına çok yüklü bir program var, o programı paramparça etmiş. O yüzden dokuya uymak için özel bir çaba sarf etmiş. Yani kalkıyorsun, dışarı çıkıyorsun, doğanın içindesin kapıyı açar açmaz. Dolayısıyla normal kent evinin programatiğini tamamen paramparça ediyor. Bence o açıdan, o kadar parçalı yapılmış olmasından ötürü onun işi daha zor belki.


**Özden D.:** Oraya, yere ait kılmanın yolu olarak o sıkışıklığı yaratmış...

**Hakan Ş.:** Evet, hiçbir ağaca dokunmadan; sanki bir duvarın içine sıza sıza...

**Hayriye S.:** Aslında yapıyı bağlamla çatışarak sonuçlandırmak açısından benzerlikleri de vardır. Fakat onun bağlamı ve bunun bağlamı başka şeyler ve tüm bunlar mutfağı nasıl kullanmalı gibi hayat tarifleriyle de gelen konular.


**Özden D.:** O hem topografya hem de kullanıcı talebi anlamında başka bir soruya başka bir cevap diyorsunuz aslında.

**Hayriye S.:** Evet, tam da öyle denebilir. B2’nin taş dolguları yapılmadan, o iki tane betonarme strüktür "U" şeklinde konduğunda bu kadar geniş perspektifte deniz gören bir yerin bir yüzünü kapatmak konusu çok tartışmalıydı mesela.


**Özden D.:** Tansel Korkmaz'ın 2001’de XXI’e yazdığı B2: Vadinin Çekimi başlıklı bir yazı var, bu strüktüre de değiniyor: “Yamaçtaki köy evleri ile önündeki boşluğun yücelik (sublime) hissi arasında bir tür bir anıtsallık” hedeflendiğini söylüyor. Fakat boyutuyla değil de tektoniğiyle, ‘mükemmel bir prizma’ oluşuyla sağlanan bir anıtsallık...

**Han T.:** Tansel’in yazısını, yerle ilişkiye dair söylemini hatırlıyorum.


**Özden D.:** “Modern evin hafızası yoktur” diyor. Yani bütün yapılarınızı aslında aynı yaklaşımla tasarlıyormuşsunuz gibi, bir tür hafızasız boşluk yaratma isteği. Geçen günkü sohbetimizde B2 Evi için de “İçinin bir yumurta gibi kalması gerekiyordu” gibi bir cümle kurmuştunuz. İçini tamamen özgür ve esnek bırakan, en temel fonksiyonları karşılayıp fazlasını dahil etmeyen bir yapı.

**Han T.:** Çoğu yapıda bir berraklık çabası olduğunu söyleyebilirim. İçinde yer alacak yaşantının anlık gelişmelerine bir sahne oluşturmak, ondan sonrasını bırakmak önemli geliyor. Ama tabii ki bunu yaparken, mesela B2'yi konuşuyorsak, evin içinden bahçeyi gören hiçbir açıklık bırakmadık örneğin. Dolayısıyla bu türden kararları da göğüsleyen, koşullu bir bırakma halinden bahsedebiliriz. Yani kurguladığımızın içinde serbestlik var, özgürlük var ama belli sınırlarını çiziyoruz; o kadar da serbest bırakmıyoruz. O noktada tercihler devreye giriyor. Zaten tersi durumda, "Biz ne yapıyoruz, işimiz ne?" ve hatta “Mimarlık nerede?” diye sormamız gerekir. Bunun sonucunda çıkan üründe varsa anıtsallık da konuşulabilir.

**Hakan Ş.:** Konuşma sertleşti. Bir de bahçeyi göstermediğin yapıyla çık diploma jürisine, yandın. (gülüşmeler)

**Han T.:** Tabii. Canına okurlar.

**Hayriye S.:** Biz [B1 Evi](http://www.mimarlar.com/97D87ADCD27D4E47A5FC6ED36861EF88/b_evi/pname)’ni, yani Selman Bey’in ilk evini yaparken o evde hep havada durma fikri vardı ki tasarımda çok uğraşıldı maketler ve çizimlerle. Hafif yükseliyor, bir plato üzerinde duruyor. Ben hatta B2 için, "Oradan kalan bir şey olarak B2’deki kaideyi yaptı herhalde" diye düşünmüştüm bir dönem.

**Han T.:** Yok, B2’de mevcut setle ilgisi vardı.

**Hayriye S.:** B1 Evi yapıldı mı bu arada?

**Han T.:** Bir yere kadar yapıldı, ama sonra satıldı ve yıkıldı. Yaşanacak düzeyde bitmedi ama kütlesi çıktı ortaya.

**Selman B.:** Evet yıkılıp arazi müteahhide verildi. Hep anlattığım bir anım vardır. B1 büyük bir evdir, ilk çalıştığımız ev Han’la. Orman kenarındaydı. O zaman evliydim, eş de evde şık bir şömine istiyordu. Sonra bir şömine yaptık ama Han da ben de bir türlü istemiyoruz. Sonra biz boşandık, ben gittim dedim ki, "Han, artık boşandım, şömineye gerek yok". "Ben zaten çıkarttım” dedi...

(kahkahalar)

**Han T.:** Şömine uçtu, vın!

**Selman B.:** Senin de boşanma dönemindi. Bol bol şantiyeye gitmiştik hatırlıyor musun?

**Hakan Ş.:** Ama ortada şantiye yoktu ki. (gülüşmeler)

Söyleşinin bundan sonraki kısmına mimar Ahmet Önder de katıldı.


**Özden D.:**  Bu arada Ahmet Bey, hoşgeldiniz. Soluklandıysanız sizin de deneyimlerinizi alalım B2 tasarım ve şantiye sürecindeki anılara, aklınıza gelenlere dair...

**Ahmet Ö.:** Kusura bakmayın, malum İstanbul trafiği… Evet, B2.  Şantiyede bizden pek kimse yoktu aslında. Ofiste tasarım sürecinde de hepimiz bir şekilde kıyısından köşesinden ucundan tutmaya alıştık. Aslında bir tek B2 evi için değil, ben Mimarlar’la çalışmaya başladığım andan itibaren projelerin tek elden çıkması gibi bir şey olmadığını gördüm. Bayağı bir yarışıyorduk birbirimizle, kafa göz vurarak bir laf oluşturuluyordu.

**Hayriye S.:** "Yarışıyorduk" da ne demek? Oldukça tarihi bir ana tanıklık ediyorsunuz (gülüşmeler). Bu ekip en son ne zaman bir aradaydı bilmiyorum.

**Ahmet Ö.:**  20 sene mi oldu?

**Han T.:** Olmuştur herhalde.

**Ahmet Ö.:** Dolayısıyla kimin nerede, hangi noktada, ne müdahale yaptığını bilmiyorum. Sadece şundan çok eminim, temelde her işe özel bir lafımız vardı; onu oluşturmaya çalışarak epeyi bir vakit geçiyordu. B2 Evi için de -yanılıyorsam düzeltin- bir bakım gerektirmeme olma hali öncelikti. Onun üzerine her şey ‘yeteri kadar’ olacaktı.

**Han T.:** O Selman Bey'in net talebinden kaynaklanıyordu ve bize de yakın bir yaklaşımdı tabi.

**Ahmet Ö.:** Bu lafların peşinde koşarak, yani, “Elimizde ne var? Manzara var. Bunu çerçeveye alalım ve çerçeveyi de iyice vurgulayalım” deyince şekillenmeye başlıyor zaten. Sonuçta B2 bir çerçeveye dönüştü, çerçeveden de vadiye doğru bir bakışa dönüştü. Onun önünü kapatmamak için her şey arka plana atıldı, hatta iyice minimize edildi.

**Han T.:** Ve sıkıştırıldı.

**Ahmet Ö.:** Sıkıştırıldı. O kadar sıkıştırıldı ki merdivene yer kalmadı. Merdiven dışarıya atıldı. Çünkü her şey fazla gelmeye başladı evin içinde. Ayıklamaya başladık açıkçası. Konvansiyonel bir plan şemasından bu uçlara gitti diye hatırlıyorum, ya da güzelleme yapıyorum...

**Selman B.:** Biz de aslında iyi öngörmüşüz çünkü o kadar az bakım gerektirmesi hayatımızı çok kolaylaştırdı. Çok az bakım gerekti, çok az kullanıldı ama zaten o kadar yalınlık da zaten onun içindi.

**Ahmet Ö.:** Hatta saza dahi çok itiraz ettim ben. Evde bakım gerektiren tek şey o panjurlardaki sazlar sanıyorum, değişmek zorunda kalıyor. Onun bile kavgasını yaptığımızı hatırlıyorum.

**Hayriye S.:** Hatırlıyorum. Sen karşıydın, Hakan daha sessizdi, ben taraftardım.

**Selman B.:** Ama o dokusu açısından da güzel gelmişti. Üç veya dört kez değişti şu ana kadar. Barselona'dan bir fotoğraf atmıştım sana hatırlıyor musun?

**Hakan Ş.:** A evet, ben sonrasında öyle bir şey olduğunu hatırlıyorum. Saz ile geliştirilmiş bir çözüm, öyle bir doğal malzemeyi kullanma örneğiydi. FOA olabilir.

**Han T.:** Evet, bir FOA yapısıydı. [Madrid'deki bir toplu konutta.](https://www.archdaily.com/1580/caranbachel-housing-foreign-office-architects)

**Selman B.:** Düşününce B2’de eksik veya fazla hiçbir şey yok. Ne istersen, ne istediysek o oldu; öyle bir duygum var.

**Ahmet Ö.:** Bir itirafım şu var... Bu merdiveni ayıklaya ayıklaya merdiveni dışarıya atınca sizi ikna edebilir miyiz gerginliği olmuştu.

**Selman B.:** Hemen kabul ettim ben. O zaman Sina 3-4 yaşındaydı, oğluma anlatmakta zorlandım sadece. “Baba biz şimdi niye dışarıdan çıkıyoruz?” gibi sorular soruyordu.

**Ahmet Ö.:** Ya köyde hayat öyle... Tuvalete gitmek için de dışarıya çıkılıyor. (gülüşmeler)

**Hayriye S.:** Ben de o arka cephedeki ahşabın dolu boş oranını hatırlıyorum. O merdivenin yaslanıp çıktığı ahşaplar yataydaki. Onlar bana hâlâ biraz fazla boş geliyor.

**Han T.:** Ooo masrafa sokacağız... (gülüşmeler)


**Özden D.:** Bu arada[ SM Evi](http://www.mimarlar.com/5BB369DADA44475A83AB2C27D296DD2C/sm_evi/pname)’ne de değinmek gerektiğini düşünüyorum, aynı köyde yaptığınız ikinci yapı. B2 ile komşuluk dışında tasarım anlayışında da paralellikleri var, tabii ayrıştığı yerler de var. Bu anlamda değerlendirmek iyi olabilir. Siz o süreçte var mıydınız?

**Hayriye S.:** Biz yoktuk. Hakan vardı.

**Hakan Ş.:** Ben de uzağındaydım gibi hissediyorum ama temel tartışmaları biliyorum.

**Han T.:** Tabi SM Evi’nin boyutu çok büyüktü B2'ye göre. Selman olabildiğince yeterli ölçüde ve donanımda bir ev beklerken öbürü oldukça büyük bir ev...

**Selman B.:** Kalabalık bir aile yaşantısı filan.

**Hakan Ş.:** Ben B2 ve SM şu açıdan benzer diye düşünüyorum: En kesit üstünden düşünme, hikayeyi iki yönlü kurma ve en kesitteki ölçek ilişkileriyle güçlü bir şekilde oynama. SM'de de yanlış hatırlamıyorsam arkada bir ‘zon’ var.

**Han T.:** Tabii, arkada sokak var; kendi sokağı var evin. Benim en etkili bulduğum şeylerden biri mesela bu.

**Hayriye S.:** Evet, ön cephesinden daha iyi arka cephesi; detaylar oturuyor içine...

**Hakan Ş.:** Ve ben B2'de de arkada merdiven ‘zonundan’ vistayı konuştuğumuzu hatırlıyorum. Merdiven ‘zonundan’ da baktığında, bütün kapılar açıkken ne görüyorsun?

**Han T.:** Binayı kat ederek tabii, çünkü göz dışarıdaki merdivenden bakarken içeriyi de kat ediyor. O önemli bir kurguydu ve her iki evde de vardı.

**Hakan Ş.:** Çok ilginç. Başka bir yöne doğru yol almış eskiz yok.

**Hayriye S.:** Diyorum ya, verili bir gerçeklik olarak başladı B2...

**Han T.:** Hiç başka eskiz olmadı, iki evde de yok. Laf aramızda, daha geçen hafta teslim ettiğim Strazburg'da da arsayı gezdiğim ilk Strazburg ziyaretinden dönerken uçakta yaptığım bir eskiz var. ‘Konfidansiyel’ diye de basma keyfi çok güzel bir damgam var. Strazburg'da, bizim o zamanki yerel büromuzda bulmuştum onu. Mürekkebi içinde, ‘konfidansiyel’ yazıyor; kırmızı, “Trak!” basıyorsun. Ben de gırgırına ilk eskize onu basmıştım, bina bitti diye…

**Hakan Ş.:** Ben ilk eskiz büyüsüne inanmıyorum aslında. Bence o en kesitte hep benzer arketipal refleksler olmasından kaynaklanıyor. O vista derinliği, bir adamı, onun ölçeğini ve onun göz seviyesini görmek... Bunlar Corbusien refleksler. Kişi ilk eskizi oradan adamla çizdiği anda yapı orada zaten donuyor, ondan sonra kurcalanamayacak bir alana giriyor ve ilk eskiz hâlâ geçerliliğini koruyor. Mesela Corbusier'in eskizlere bakın, mesela Marsilya Blokları'nda en kesitler hep vistaya yöneliktir; hep arka ön vardır.

**Ahmet Ö.:** Ama bu birazcık hem bağlam, hem konuyla da ilgili... Bunu genellemek bana yanlış geliyor. Böyle bir tercih içgüdüsel bir şekilde yapılmış olabilir. Manzara hep var, yani bahsettiğimiz evlerde hep belli bir yönelim tercihi var ve dışarıya da bir kapanma arzusu var. Fakat mesela bu tercih Ömerli'de, ya da lojmanlarda yok. Onda da kendi içine dönme hali var.

**Hakan Ş.:** Evet, mesela Optimum'u da hatırlıyorum. Orada zaten iki yönlü bir yapı kurmak deli saçması olurdu, yönsüz kurmak zorundaydık. Çünkü her yön ile başka türlü ilişkileniyordu. Bizzat Levent Bey güneş şemalarıyla geliyordu.

**Ahmet Ö.:** Ben çiziyordum şemaları. Neyse ki sonra Sketch Up çıktı... (gülüşmeler)


##  Başka mimarlar: Venturi, Siza, Snozzi, Rossi...  

**Han T.:** Büronun işleyişinde, herhangi bir tasarımın geliştirilmesinde biri bir şey çiziyor, sonra öbürü de onu temize çekiyor veya detaylandırıyor gibi bir durumun olmadığı sanırım gayet iyi hissediliyor. Yani sanırım yalnız B2’nin değil, hepsinin karakteristiğini oluşturan çalışma biçimi bu. Ahmet bakım gerektireceği için, temel cümlemizin altını dolduramayacağımızdan kamış, saz fikrine ciddi direniyor mesela. Sonra biz onu ikna etmeye çalışıyoruz ya da kendimizi ikna etmeye çalışıyoruz... Ağa Han jürisindeki felsefeci üyelerden İranlı [Modjtaba Sadria](https://archnet.org/authorities/1311) bana ilginç bir cümle kurmuştu, “Yazıyor musun sen?" dedi bana. "Yok, yazmıyorum" dedim. "Bina çok iyi bir özetti, çok basit bir bina ama çok karmaşık duygular uyandırıyor" dedi. "Bunların hepsinin farkında olduğunu da sanmıyorum. Eğer yazarsan fark edersin" dedi. Bunu niye diyorum? Ben o güne kadar öyle düşünmemiştim. [Venturi'nin Complexity and Contradiction in Architecture kitabı](https://www.architectural-review.com/essays/reviews/complexity-and-contradiction-changed-how-we-look-at-think-and-talk-about-architecture/10015872.article) mesela, ben onu şans eseri daha birinci sınıftayken hiç o kadar önemli bir kitap olduğunun farkında olmadan okumuştum. Sanırım, bu binanın içi bomboş bir kutu olmasına rağmen çok sayıda karmaşıklığı içermesinin arkasında bu da var. Yani bir kişinin oturup da, "Bu bina böyle olacak" demesi değil mesele. Bugün bile herkes farklı bir yerini hatırlıyor. Bütün bu girdilerin de ona, o karmaşık duygulara neden olduğunu düşünüyorum.

**Hakan Ş.:** Bir de bu bana şunu hatırlatıyor, son zamanlarda çok sık "Mimar, kariyeri itibariyle çok inşa eder ve dolayısıyla donanımlanır, demlenir" deniyor. Halbuki hiç alakası yok.

**Han T.:** Hatta o bir tehlikeye bile dönüşebiliyor.

**Hakan Ş.:** Giderek yavanlaştıran, bir sürü tarif edilmiş kutulara, paketlere riayet eden, ağırlaştıran, yük getiren bir durum. O yüzden B2’nin o mikro kompaktlığının içinde aslında “Mimarlık bilgisi nedir?” diye konuşuluyordu mesela, bence bu işin kıymeti bu kurcalamaların içinde olsa gerek. Mesela [FAUP'a gittim](https://www.archdaily.com/870020/faculty-of-architecture-of-the-university-of-porto-through-fernando-guerras-lenses), Siza'nın okuluna. Uzaktan gariban, hafif karikatürize gibi gözüken bir şeyin iç kurgusundan büyülendim. Çok tuhaf bir duygu. İşte o karmaşıklık hissi bende orada canlandı. Orada tarif edilemeyen yan yana gelişler, vistalar... Onun sürekli bu şekilde düşünerek, bu soruları sorarak yapıyor olduğunun sonuçları onlar.

**Han T.:** Anlıyorsun, hissediyorsun.

**Hakan Ş.:** Evet, ve o çok büyüleyici. Mesela beste yapan bir adamın nasıl yaptığını bilmiyoruz, çıkan sonuçla karşılaşıyoruz. Mimarın da mesela, _in situ_ mu diyorlar, yerinde aldığı kararlar çok mühim. Çatıdan akacak suyu düşünüyor, kafeteryayı gidiyor en dibe gömüyor, çünkü orada iri bir ağaç var. Altından bir set geliyor, orada insanlar bira içiyorlar... Bunların gücü, bu *critical regionalism*'i oradan tekrar ayağa kaldırıyor.

**Hayriye S.:** Hakan sen neden her şeyi *critical regionalism*'e bağlıyorsun?

**Hakan Ş.:** Hayır, hepsi öyle değil! Benim açımdan en güçlü eleştiri o gibi gözüküyor. Kişisel bir izlenim olarak söylüyorum.

**Hayriye S.:** Konuşma B2 Evi'yle başlayıp toplamında başka meselelerle ilişkilenme ve üretme halini konuşmaya doğru dönüştüğü için, her şeyi *critical regionalism*'le tarifleyemeyiz diye düşünüyorum.

**Hakan Ş.:** Tabii ki tarifleyemeyiz. *critical regionalism* zaten bunların tamamına dair bir şey de söylemiyor. Sadece yerine ait olma durumunun gücü...

**Ahmet Ö.:** Sonradan üzerine yapıştırılabilinir, yani belki etiketlerden de bir tanesi ama tasarlarken hiçbirimizin aklında böyle şeyler yoktu. Yani herkesin belli bir görgüsü var ama her şeyden önemlisi B2 Evi'nin sürecinin kendisiydi, ona katkıydı. Gözümü Han'la çalışarak açtım, sonra kendi ofisimde de o pratiği benzer şekilde devam ettirmeye çalıştım. Bu bir şekilde Han Bey'in büyüsünden olabilir, işlerin, işverenin büyüsünden olabilir, ya da ne bileyim hepimiz “Çocuklardık / Parlak yıldızlardık o zaman.” İşi sahiplenme durumundaydı herkes... Eve gidiyorsun, kafanda hala bir şey dönüyor. Kavga dövüş de ondan kaynaklanıyor.

**Hayriye S.:** Herkes kendince “Yanlış yaptırmayacağım!” tasasındaydı.


**Özden D.:** Ne güzel. Okumalar üzerinden, ya da değil, hep bir tartışma ekseninde ilerlemiş durum. Bu yapma-etme biçimi sürüyor mu? Şu sıralar neler okuyorsunuz, neler tartışıyorsunuz kendi pratiklerinizde?

**Han T.:** Mesela Luigi Snozzi var. Öğrenciyken keşfettiğim, Ticino'daki bir grup mimarın...

**Hayriye S.:** Dikdörtgen kitap...

**Han T.:** Bak, hatırlıyorsun.

**Hakan Ş.:** Aslında B2 konuşurken Ticino konuşuluyordu. Critical regionalism filan konuşmuyorduk. Senin elindeydi [Ticino kitabı](https://books.google.ro/books/about/Luigi_Snozzi.html?id=oRfQtwAACAAJ&redir_esc=y), Haydar Karabey'le konuşuyordun belki.  

**Han T.:** Duruyor, kitaplığımda... Orada bir grup mimar var; Livio Vacchini, Aurelio Galfetti gibi çeşitli mimarlar... Onların mimari yaklaşımları çok ilginç ve yakın gelmişti. O takımın en iyisi, şu anda 85-86 yaşındaki Luigi Snozzi; onun birkaç kitabını okuyorum. Kazayla bir yıl önce bir tanesini, uzun bir söyleşisini buldum. Yani mimarlık üzerine onu okumaktayım. Onun temeli hâlâ son derece katı bir modernist düşünceye sahip olmak ama hayatla da ilişkiyi koparmamak...

**Hakan Ş.:** İlginç olan şu: Aslında temel bir takıntı ve temel bir izlek var, o zaman bile okunan şey hâlâ okunabiliyor. Fakat bizim tek konuştuğumuz Ticino'ydu ve B2'yle ilgili mesela en genetik benzerlik Ticino duygusundan geliyor bence. Yani orada yukarıdan görünen çatı, kendi başına modernist olarak öne atılmış tek kitle... Mesela Sedat Gürel'den daha önce bence esas oralarda akrabalıklar var.

**Ahmet Ö.:** Kendi aramızdaki konuşmalarda, çok küçük şeylerden çok büyük laflar üretilebileceğini belki orada gördük. Gerçekten aydınlanma yaşatan tartışmalardı. O yüzden de o kitap bayağı yıpranmıştır aslında. Bir de bir kitabımız daha vardı o dönemde, neydi? "Raumplan Versus Plan Libre".

**Hayriye S.:** Plan Libre... Evet. Adolf Loos ve Corbusier karşılaştırması. Bir dönem de Özcan Balkan Evi için çalışırken yaptığımız tartışmaları anımsıyorum. Bütün oranlar, Corbusier ve altın oran çalışılıyordu, ama Corbusier ile Rossi'yi nasıl bir araya getiririz diye uğraşıyorduk. Böyle meselelerimiz, postmodernizm üzerinden ürettiğimiz yeni sorularımız vardı.

**Ahmet Ö.:** Ben bir itirafta bulunayım, SM projesini ilk gördüğümde Özcan Balkan Evi’ni andım ben. Benim sizinle, "Merhaba" deyip ofiste çalışmaya başladığım zamandaki proje. O dönem mesai saatleri sonrasında, ofiste herkes gittikten sonra gizlice bilgisayarı açıp Autocad çalışıyordum.

**Hayriye S.:** Autocad'i bir ben kullanmayı biliyorum sözüm ona orada. O zaman mesela, açıp açıp Sterling ve Rossi çalışıyorduk kitaplardan. Yani 3 boyut, up-view'lar, perspektif, anlatımlar...

**Han T.:** Bak ben o evi tümüyle unutmuştum. O da uzun bir evdi ama, haklısın. Ömerli'nin oralarda. O ev yapılmadı ama. Ben onu arşivden bulup çıkartayım...

**Ahmet Ö.:** Kesin ters bir anlam çıkacak, sanki proje hazırdan kullanılmış gibi... Elbette öyle değildi ama benzerlikleri vardı.

**Hakan Ş.:** O projeler herhalde arketipal anlamda benzer diye düşünüyorum. Bence fazlasıyla Radiohead hatta bizim ofis, her albüm başka... Bence ortak bir takıntı çizgisi vardı hepimizde, küçük detaylardan büyük tartışmalara açılıyordu konu. Mesela ben B2'de şunu hatırlıyorum, "Taş betona yapışmasın!".  Su kanalı oradan tartışıldı; gerek var mı, insin mi, niye oradan insin, çok şık mı kalıyor?

**Hayriye S.:** “Fazla şıklık.” Şimdi hatırladım bunu.

**Ahmet Ö.:** B2'de mesela, beşinci cephe dediğimiz çatıda biz yandaki taşı olduğu gibi devam ettirdik ya, Mehmet Kütükçüoğlu "Abi onu nasıl yaptınız?" diye sormuştu. Herkesin kafasında hep bir teras çatı tarifi var: Yalıtımı vardır, orada parapet çıkacak, yanında gideri olacak, yanından barbakan gibi çıkacak oradan oluğa bağlanacak... Sonuçta yine özü o da, üzerinde sadece taşları serbest bıraktık.

**Han T.:** SM Evi’nde de öyle. Hiç karmaşık bir şey yok. Dere var, üstünden geçiyor...

**Ahmet Ö.:** Hakan'ın bir döneminde de konu “ontoloji”ydi.

**Hayriye S.:** “Hacimli duvar, çökertilmiş meydan, ontoloji...” (gülüşmeler)

**Hakan Ş.:** Bir de ‘sıfırdan başlamak’ meselesi... Ben en çok bunu konuştuğumuzu hatırlıyorum. Bir şeyle ilgili kararları üretip üretip bir şekilde hep başa dönüp, bazı kararları da yok etmemiz gerekiyordu. Bu mesela şu anda herhangi bir ofise gidip asla göremeyeceğin bir şey. Bilmiyorum. Çünkü bu çok büyük yük getiriyor. Ve biz o yükü sürekli kaldırmaya, aşırı şeymişiz...

**Ahmet Ö.:** Teşne...

**Hakan Ş.:** Yani mesela bir şey değişecek, her şey değişmeli o zaman.

**Ahmet Ö.:** İşte buruşturup tekrar yapıyorsun.

**Hayriye S.:**. Evet de, aslında döndüğün yer sıfır değil hiçbir zaman.



##  Yalnız ve güzel B2

**Özden D.:** Önemli bir sorum daha var aslında, o da işveren ilişkilerine dair. Mimarlığın başat konularından biri, zira varoluşunu o sağlıyor. Siz tüm bu temel tartışmaları sürdürürken eğer bunlara karşılık veren bir işveren yoksa yapı zeminini bulamıyor sonuçta. Bu yapı özelinde ne demek istersiniz? Selman Bey burada yokmuş gibi... (gülüşmeler)

**Han T.:** Bir kere sanırım yeterince gösterge var, bu kadar yıl sonra hâlâ böyle bir muhabbet yapılabiliyorsa bir işverenle, bu demektir ki zaten yolunda gitmiş bir ilişki. İşbirliklerimiz de hep öyle oldu. Düşünebiliyor musun bir adama ev yapıyorsun, diyorsun ki evin içinde merdiven olmayacak, dışarıda olacak.

**Hakan Ş.:** Robdöşambr konuşmalarını hatırlıyor musunuz? "Buradan robdöşambrla çıkılır, üst kata geçilir." (gülüşmeler)

**Hayriye S.:** Çok yakın zamanda, Hakan'la epeyi bir konuştuk üzerine. Tanpınar'ın bu "Saatleri Ayarlama Enstitüsü"ndeki enstitü tarifi üzerine bir tarif dönüyor da, "içine merdiven konmayan ev..." Şimdi o vesileyle ben tekrar tekrar taradım... Tanpınar’ın bu yapının kuruluşuyla ilgili referans verdiği temel bir konu var: Dönemin, 1960'ların bakışıyla ruh dünyasını ortası boş bir kat, üstünde tavan arası, altında bodrumu olan ve birbirine bağlantılı merdiveni olmayan üç kat gibi anlatıyor. Ve bunu da şuradan çıkarıyor: Tanık olduğu bir proje sürecinde, inşaat bittikten sonra içinde merdiven yokmuş... Merdiven olmadığını ve üstüne çıkılamadığını sonra anlıyorlar. Şimdi dışarıdan merdiven koymanın bambaşka analizleri yapılabilir yani.


**Özden D.:** Bu ayrı bir yayının konusu bile olabilir sanırım.

**Hayriye S.:** Öyle gerçekten. Bu arada biz o zaman hep iki kişi için olarak andık B2’yi, ama burada hiç Süha Bey’i anmadık. Çünkü proje özeti de ‘iki kardeşe ev’ idi hep...

**Selman B.:** Tabii, öyle. Fakat Süha çok dahil olmadı sürece. Annemin evi yapıldı, daha çok onu kullanıyor ama tamamen lojistik nedenlerden dolayı; kızıyla geldiği için. Yoksa hâlâ sahibi ve birlikteyiz.

**Han T.:** Anne evi bir de, donanımı da ona göredir.


**Özden D.:**  B2 çok fazla kullanılmayan bir ev. “Bir yapının sonraki süreçlerinde kullanımına dair süreci takip etmek istiyorum ama bunun için özel bir çaba sarf etmiyorum” demişsiniz bir söyleşide. Bunun hissini de merak ediyorum aslında. Yani ev sergilerde görülen, mimari olarak hakkında çok konuşulan ama az kullanılan bir yapı. Sanki evin varoluşu kullanılmayla değil de kendi şöhretiyle gerçekleşiyor gibi bir durum var.

**Han T.:** Yani ona bizim mimarlar olarak diyebileceğimiz ne var bilemiyorum.

**Ahmet Ö.:** Bir de sayıca üstünüz şu anda. Kabahat varsa Selman Bey'dedir. Niye kullanmıyorsunuz?

**Hayriye S.:** Ben şuna biraz hayıflanıyorum, işte orada bir ev olmaktan çok nesne olmaya başlıyor; yaşantı fotoğrafları çok az evin. Tabii bu sizin seçiminiz olabilir. Yani hep bir kapalı kutu o bina insanların zihninde.

**Ahmet Ö.:** Şimdi teklifimiz geliyor. Madem yaşamıyorsunuz biz yaşayalım. Yani kullanılmıyor. Yazık değil mi? Milli servete yazık. Bunlar hep kültürel değerlerimiz (gülüşmeler).

**Selman B.:** Özden "yalnız ama vakur” diyordu hatta. Bekliyor, yalnız ama ağlamıyor ve yalnızlığı kabul ediyor.

**Hakan Ş.:** Yalnız ve ne ülkemdi o?


**Özden D.:** "Yalnız ve güzel ülkem" gibi, yalnız ve güzel B2.

**Selman B.:** Bu arada aklıma gelmişken... Çözemediğim bir konu var. B3'te yaptığımız bir şey var, çağdaş sanatla ilgimden dolayı B3 evi bir koleksiyon evine, küçük bir çağdaş sanat müzesine döndü. Ama B2'ye tek bir iş bile giremedi. Şimdi bu sene de altı yeni sanatçı var dâhil olan ama B2'ye bir tane bile iş koyamadım, böyle bir şeye bir türlü elim gitmedi. Yani bir sanatçıyla (Özden) video üzerinden ilk kez çalışıyoruz. B2 için beyin fırtınalarında çıkan en iyi fikir, bir sanatçının orada belli bir dönem çalışıp, orada bir şey yapıp bırakmasıydı bence. Fakat işte müdahale etmesinden korkuyorum. O evin kendisini bir ‘iş’ gibi gördüğüm için, oraya bir müdahale evin kimliğini bozabilir diye endişeliyim. Sadece bahçeyi mi versek alan olarak?  Fakat mesela bahçenin de dinginliğini mi bozar? Çözemediğim bir konu bu.


**Özden D.:** O evin içi misafir olmayan biri, bir ziyaretçi için zaten görülemeyen, dışarıdan deneyimlenen bir yer. O nedenle bir iş üretilecekse dış mekân ve bahçe odaklı bir öneriye gitmek enteresan geliyor. Ya da evi tamamen video ya da performans alanında tutmalı. Oraya bir iş asmak değil de daha geçici, dönemlik işler ürettirmek...

**Selman B.:** Öyle. O sakinliği, dinginliği öyle iyi geliyor ki tek bir taş fazla gelir gibi geliyor. O yüzden hiç elim gitmiyor.


**Özden D.:**  O eve bir şey üretmek değil de orada bir şey üretilmesine vesile olmak, daha performans odaklı işler ürettirmek. B2 Evi’ni siz zaten sanatçılara açmaya başladınız çok uzun zamandır, misafirlik anlamında bile olsa. Zamanla daha sistemli bir tür residency’ye bile dönüşebilir belki... Bu, yapının statik bir şey olmadığını konuşmak anlamında da mühim geliyor; bir sonraki adımda kapısından kimin gireceğini de hep bunlar belirliyor.

>_Ev, manzaradan da çok “bir ruh halidir”. Yalnızca dış cepheden ibaret olarak yeniden-üretilmiş bile olsa, bir içselliği dile getirir._  
>***Gaston Bachelard***


# İşverenler: Selman ve Süha Bilal

**Selman B.:** Hikâye “Hafta sonları gideceğimiz bir ev olsa keşke, Bodrum’u da sevmiyoruz” diye başlıyor aslında.

**Süha B.:** O da vardı. Ben tam zamanlı çalışıyordum. Onun için böyle bir yer benim için de cazipti.

**Selman B.:** Evet, o dönem hepimiz yoğun çalışıyoruz. Yeni iş kurup büyüttüğümüz dönemdi sanırım. Yani hafta sonları gidecek yerimiz olsun ama Bodrum gibi popüler bir yer olmasın istiyorduk. Her hafta uçağa binmek zorunda kalmayalım, gerekirse arabaya binip gidelim...

**Süha B.:** Bence oradaki en büyük faktör senin Assos bölgesine kısa kısa çok sık tatile gitmendi. O zamanlar sakinliği de seviyordun.

**Selman B.:** Bak şimdi (Gülüşmeler). Evet, doğasını ve güzelliğini çok kere görmüş sevmiştim.

**Süha B.:** Doğası, kısmen yakınlığı daha keşfedilmemişti; sakindi. Selman’ın kâşif ruhu vardır. İstanbul içinde de evleri, arsaları özenle seçer. Alaçatı da öyle zaten. Sen o bölgeyi sevdin.

**Selman B.:** Evet ama orada da kalınacak pek bir yer yoktu. Ben zaten Han’la çalışıyordum, onunla ilerledik. Biz Han’la çalışmaya ilk B1 Evi ile başlamıştık. Kemerburgaz’da orman kenarında bir arazi aldık, fakat klasik bir mimari beni mutlu etmiyordu... Orada daha farklı, dünyada gördüğüm tarzda mimari üretecek bir mimarla çalışmak istiyordum. Sonra tanıdığım bir iç mimar üç beş kişilik bir liste verdi, ben bu vesileyle bir iki kişiyle görüştüm. Bu arada [Robinson Crusoe’yu](http://www.mimarlar.com/5B3D611BE33D4FABA282DFC547FFDEDE/robinson_crusoe_kitabevi/pname) da Han yapmıştı ve ben orayı görünce “Bunun mimarıyla çalışmak istiyorum” demiştim daha önce, ama o zaman mimarını aramak hiç aklıma da gelmemişti. Bu arada listede bir sonraki kişi Nevzat Sayın idi ve belki Nevzat’ı tanısaydım Nevzat’la da yol alabilirdim; bence Han ve Nevzat’ın görüşleri, duygusu benziyor. Fakat Robinson’a önceden olan zaafımdan dolayı Han’la ilerledik. Yolumuz öyle kesişti, öyle başladı ve B1’i çalıştık ilk; B2’de de mimar yine Han olacaktı. Han’a bu süreçten bahsetmiştim ve hatta beni o köye götüren de o oldu. Han, Mehmet Güleryüz’le komşuydu o günlerde. Mehmet Güleryüz’ün de bir evi var orada ve o köyden çok bahsediyordu Han’a. Biz önce bölgeyi keşfe çıktık ve Han’la civar köyleri gezdik. Nasıl bir şey olmalı diye tartışmaya başladık.

**Süha B.:** Orada Selman aktifti, ben öylesine katılıyordum arada. Sürekli katılmadım.

**Selman B.:** Proje kısmında katıldın sen. Bu araziye karar verdik. Aslında aynı paraya on dönüm yer de alabiliyorduk yandaki köyden ama bu araziye karar verdik. Yani pozisyonu, açıklığı, köye arkasını yaslaması, önünün tamamen açık olması gibi birçok faktörden ötürü burayı seçtik. Zaten bakım gerektirmeyen küçük bir ev olsun istiyorduk, o yüzden küçük bir arazi yeterliydi.

**Süha B.:** Evet, orada gidip bağ, bahçe kurmayacağımızdan...

**Selman B.:** Yani biz çok primitif bir şey istiyorduk, hiç bakım gerekmesin, gidelim dinlenelim, bir şeyler dinleyelim, okuyalım ve geri dönelim...


**Özden D.:**: Ne kadar bu anlamda kullanıldı bu ev?

**Süha B.:** Kullanıldı epey. İlk başta çok kullanıldı, yazları sık gidiyorduk. Annem ve babam da gidiyordu. Ben dönem dönem gittiğimi hatırlıyorum. Sonra onlar da ev yaptırdı.


**Özden D.:**: Onların ev yaptırması hangi yıl?

**Süha B.:** Babam 2005’'te vefat etti. 2005’te ev bitti. Yani 2003’te filan başlandı.


**Özden D.:**: Ama şimdi azaldı galiba gidişler değil mi?

**Süha B.:** Ben her sene yine mutlaka gidiyorum, bir kızım olduğu için biraz da. Babaannesinin de orada olduğu döneme denk getiriyorum. En az on gün kalıyoruz. Tabii üç kişi olduğumuz için annem, ben ve kızım annemin evinde kalıyoruz ama bir misafir gelirse filan B2’yi de kullanıyoruz; ben oraya geçiyorum, misafirler annemde kalıyor. Sadece üçümüz kalacaksak pek açmıyoruz.


**Özden D.:**: Şu anda B2 evini  B3 evi gibi değerlendirme, daha görünür kılma, yaşatma arzunuz var. Ben bir video yapıyorum, öte yandan dijital bir yayın için çalışıyoruz ve yakın zamanda bir sanatçı arkadaşım, Leman Sevda Darıcıoğlu da orada bir performans yapacak...  Sizin için kullanım değerinden çok marka değeri öne geçti gibi bir durum var mı?

**Selman B.:** Süha ile yaptığımız Meksika seyahatinde bununla ilgili bir şey fark ettim. Biliyorsun biz çağdaş sanatı destekleme amacıyla kurulan [SAHA](http://www.saha.org.tr/) derneğindeyiz. Meksika seyahatindeki programda, orada yaşayanların yönlendirmesiyle mimari özellikleri çok güçlü olan birçok bina gezdik. Aslında anlamlı bir bina da iyi bir çağdaş sanat ürünü gibi benim gözümde. Şimdi geri dönünce bilerek veya bilmeyerek çok doğru bir iş yaptığımızı düşünüyorum. İlk başındaki kuruluş sürecinden sonuna kadar malzeme, mimar ve bölge seçimi anlamında ne kadar doğru bir iş yaptığımı fark ediyorum. Hakikaten ev birçok mimara da esin kaynağı oldu. Sadece Türkiye’de değil, dünyada da önemli bir yapı. Dolayısıyla bunun hakkını vermemiz, yapıyı paylaşmamız gerek düşüncesine kapıldım - aynı [B3 koleksiyonunda](http://www.esquire.com.tr/ilginc/info/2019/06/29/bir-koleksiyonerin-dunyasi) olduğu gibi. Nasıl B3 koleksiyonunu da mümkün olduğunca çok kişiye açmaya, sanatçıları, insanları, koleksiyonerleri veya çağdaş sanatla ilgili birçok insanı bir araya getirmeye çalışıyorsam, aynı şekilde B2’yi de görünür kılmak önemli gelmeye başladı. Çok önemli bir değeri var mimari olarak, çağdaş bir değeri var.


**Özden D.:**: Peki B3 Evi koleksiyonu nasıl oluştu, nereye doğru evriliyor?

**Selman B.:** B3 Koleksiyonu çağdaş sanatı keşfetmemle başladı. Sanatı okumak, anlamak için eğitime de gittim. İstanbul Modern’deki Modern ve Çağdaş Geçiş Dönemi eğitimini almaya ve kafa yormaya başladım. Çağdaş Sanat’ta başta koleksiyonum olamadı. Yani Modern Sanat’ın ise biliyorsunuz işte şu resmin anlamı bu, şu sanatçının ederi bu şeklinde çok tanımlı bir durumu var. Fakat Çağdaş Sanat öyle değil. Nerede başlayıp nerede bittiğini bir anlamaya çalıştım ve uzunca bir süre bir şey yapmadım koleksiyon anlamında. Sonra Han’la B3 evini yaparken fikirlerimiz oluşmaya başladı, koleksiyoner evlerini de gezmeye başlamıştık. Yurt dışında da çok güzel ve önemli evler gezdim, onlar bana pek çok fikir verdi. Ev yapılırken Han’la hem mekânı hem duvar yüzeylerini düşürerek hem de [Ayşe Erkmen’e B3 için bahçedeki işi](http://ia.tmgrup.com.tr/0793d6/0/0/0/0/700/752?u=http://i.tmgrup.com.tr/es/2019/06/29/bir-koleksiyonerin-dunyasi-1561811406876.jpg) sipariş ederek böyle bir süreç başladı. Ve daha sonra da benim mimari sevgimle, mimarlığa olan bağımla çağdaş sanatı nasıl birleştiririm dedim ve B3 Evi Koleksiyonu böyle doğdu aslında. Birtakım temel prensipler edindim.: Sadece yerli sanatçı olacak, her şey yaşadığım mekânda olacak ve onlarla yaşayacağım, hiçbir şeyi depoya kaldırmayacağım gibi şeyler. Bu prensiplerle B3 koleksiyonu oluştu ve devam ediyor.


**Özden D.:**: Bir tür müze eve dönüşüyor gibi bir düşünceniz var mı?

**Selman B.:** Müze değil. Müze çok iddialı bir kavram. Bir de müzeciliğin ne kadar kapsamlı ve zor bir şey olduğunu gördüğüm için...


**Özden D.:**: Bir de bazen hantal bir şey olabiliyor klasik müzecilik anlayış. Sizinki gibi canlı, yaşayan bir yapı değil her zaman.

**Selman B.:** Evet, değil. Yani bana anlamlı gelen şeyleri, yaşadığım mekânı paylaşmayı seviyorum. B3 aynı zamanda yaşadığım ev. Müze tanımı yanlış ama tabii onu mümkün olduğunca çok açmaya çalışıyorum ki sanatçıların da yaptığı işler görünür olsun çünkü bu sefer evde hapsolma korkusu beni biraz kaygılandırıyor. Onu da yapıyorum bol bol. Evde çok ziyaretçi oluyor, sanatçılar hep eve geliyor. Bir de hepsi yaşayan sanatçılar iki üç istisna dışında ve hepsiyle birlikteyiz. Bu kadar sanatçının bir arada ve benimle birlikte olması, evde böyle paylaşılması filan beni çok mutlu ediyor. Hepsi çok önemli ve değerli sanatçılar.


**Özden D.:** Siz o sosyalleşmeyi, birlikteliği önemsiyorsunuz daha çok gibi...

**Selman B.:** O teması seviyorum. Onlarla olmak, bir iş hakkında tartışmak beni mutlu ediyor. Mesela Evren Sungur’un birkaç işi vardı. Evren mesela bir yorum yaptı kendi işi ile ilgili, “Sen niye benim bu işimi aldın?” dedi. Çok sıkışık bir otoportre. Gezi olayları değil de bir başka önemli toplumsal olay sırasında, böyle sıkışık hissettiği sırada bu resmi yapmış. Yani çok zor bir resim, basık... “Politik meselelere de kafa yoruyor ve bu işi de zamanında onun için almış” diye düşünmüş. Ben ise bu düşüncesini bu hafta sonu öğrendim, resmin politik anlamının farkında değildim.


**Özden D.:**: B3’e değinmeyi önemsiyordum, çünkü çok önemli bir parçanız. Öte yandan sormak istediğim, sizi seçtiğiniz hayata taşıyan bir de çocukluk anılarınız var aslında. Çorum’dan İstanbul’a gelişiniz... O dönem sanatla ve mekânla ilişkiniz nasıldı? Mesela nasıl bir evde büyüdünüz?

**Selman B.:** Çok güzel bir evde büyüdük. Bizim mahalle Rusya’dan gelen Çerkez kökenli Türkler’den oluşuyordu. İki kardeş geliyorlar ve o zaman dağıtılıyorlar herhalde. Birisi İstanbul, birisi Çorum’a yönlendiriliyor. Ben Çorum’daki dedenin torunuyum. Dedem çok ileri bir insandı.


**Özden D.:**:  Dedenizle ilgili “Çorum’da Bir Gönül İnsanı Hakkı Bilal” başlıklı bir kitap da var hatta.

**Selman B.:** Evet. Çok farklı ve aykırı bir insandı. Zamanında çok büyük üretim yapmış, sonra bir anda karar verip kapatmış ve ticarete dönmüş. O da uluslararası anlamda çok doğru kararlar almış, enteresan bir karakterdi. Satranç oynardı. Çorum'da fabrikada Almanlar vardı, işi bırakıp onlarla satranç oynamaya giderdi. Sonra çok güzel bir ev yaptırmış ki ben de o evde doğdum. Eski Amerikan filmlerindeki gibi taş kaplı, her tarafı gül bahçesiyle çevrili bir evdi. Amerikan filmlerindeki gibi merdivenden kayarsın filan.


**Özden D.:**:  Duruyor mu?

**Selman B.:** Yok ben onu maalesef yıktım sonra.

**Süha B.:** Ama şehir içinde kaldı. Bir de yol geçti, bahçesinin yarısı gitti.

**Selman B.:** O zaman bir esprisi kalmadı. Yani tüm güzelliği gitti.


**Özden D.:**:  Yazık olmuş... Peki anne tarafınız?

**Selman B.:** Annemin ailesi de Çorum’un en eski ailelerinden biri. Onların da çok büyük konakları vardı, Katipler Konağı diye. Hatta şimdi restorana dönüştü, aile işletiyor onu. Dedem de eski CHP İl Başkanı, padişahlık döneminde padişahın katibi. O dönemden itibaren CHP’nin temsilcisi olmuş, sonra CHP İl Başkanı olmuş. O ev de çok büyük ve kalabalıktı; sürekli davetler verilir, yemekler yenilirdi. Onların çok büyük arazileri vardı ve oralardan sürekli malzemeler gelirdi, meyveler falan... Bir de hem anne, hem de baba tarafımın yazlık bağ evleri vardı, yani iki ailenin bağları birleşikti. Zaten annemle babam öyle tanışmış. Kuzenimiz de sonra çok modern bir ev daha yaptı. Annem kızdı hatta bize kocaman ev yaptık falan diye. Öyle bir çocukluk... Çok keyifliydi. Bu arada çocukken hiç unutmuyorum, üçüncü katın tümü kütüphaneydi. Çok büyük, güzel ahşap panjurları vardı. Her taraf cilt cilt kitap doluydu. Dedemin okumaya korkunç bir susamışlığı vardı.

**Süha B.:** Evet, ben hayal meyal hatırlıyorum. Çok küçüktüm o zaman.

**Selman B.:** Büyük bir kütüphane ve çalışma odası vardı. Bir zili vardı, basardın ve aşağıdan yukarıya çay servisi çıkardı. Çok da sert bir insan olduğu için herkes panik yapardı çay istediği şekilde yapıldı ve yukarı çıkarıldı mı diye. O dönem için çok ileri bir insandı her şeyiyle, tıpkı bir  İngiliz aristokratı gibi. O kata çıkmak çok özel bir şeydi. Beni çok severdi dedem, ilk torunuyum diye. Babamdan çok dedemin etkisi vardır benim üzerimde, çok güçlü bir karakterdi.


**Özden D.:**:  O kitaptan anladığım kadarıyla bayağı mütedeyyin bir insan da.

**Selman B.:** Tabii ama dine de çok modern bir şekilde yaklaşırdı.

**Süha B.:** Çorum’un aydınlarından ama kendini satmayan bir adamdı. Birçok insan sohbete geliyordu eve.

**Selman B.:** Öyle bir çocukluk. Evde de obje olarak kullanılan çok özel porselenler vardı. Babaannemin çok küçük, ince porselenleri... Benim evdeki porselen merakım ondan mı acaba?


**Özden D.:**:  Mekân duygusu sanki daha çok çocuklukta oluşuyor. İyi bir mekân arayışı, duygusu, sanata ya da ince detaylara ilgi de insana sonradan empoze edilebilecek şeyler değil gibi geliyor bana.

**Selman B.:** Olabilir. Ben mimariye hep çok ilgi duydum, mimarlığı başından beri sevdim. Hatta üniversite sınavında Boğaziçi’nden sonraki tercihimdi. Hep Boğaziçi’ni hedefledim, ama bir alt sırada mimarlık yazmıştım. Puanım yukarıda kaldı Boğaziçi’ne girdim. Ailenin de hiç mimarlıkla ilgisi yok, ona rağmen mimarlık yazmıştım.

**Süha B.:** Aslında ailede sanatçı yoktur bizde. Bunu hem anne, hem de baba tarafımız için söylüyorum, sanat geçmişi olan bir aile değiliz. Daha çok iş hayatı, ticaret ya da memuriyet.


**Özden D.:**  Daha sonra babanız dedenizin işini devralıyor herhalde.

**Selman B.:** Evet, sonra babam devam ettiriyor.

**Süha B.:** Biz gelip devraldığımızda da başka bir boyuta geçirdik işi. Onlar ticaret yapıyorlardı, biz üretim ve ihracata geçtik.


**Özden D.:**  Sizin yaş farkınız?

**Selman B.:** Ben küçüğüm ondan. Kadınlar söylemiyor erkekler niye söylemek zorunda ki?

**Süha B.:** Yaşlılardı dersin. (gülüşmeler)


**Özden D.:**  Tamam, anlaştık. Süha Bey, siz kaç yılında geldiniz Çorum’dan?

**Süha B.:** Ben ilkokuldan sonra Samsun’da okudum. Ortaokulu Samsun’da, liseyi İstanbul’da okudum. 80 yılında geldim ben. Selman ise ortaokulu Çorum’da okuyup, lisede Kabataş’a geldi. Senin gelişin biraz daha erken. Benden 3-4 yıl önce gelmiştin İstanbul’a. Hep yatılı okuduk.


**Özden D.:**  Aile buraya gelmedi, siz okumaya geldiniz.

**Süha B.:** Evet, gelmedi hiç. Selman önce Boğaziçi’ni okudu, ardından ben Boğaziçi’ni kazandım.


**Özden D.:**  Bölüm neydi?

**Süha B.:** Benim inşaat, Selman’ın işletme... Fakat Boğaziçi işletme değil de yöneticilik idi. O dönem öyle bir bölüm vardı, hala var mı bilmiyorum. Sonra da İstanbul’da kaldık tabi. O sırada işler kuruldu, ben bir de Amerika’da iki sene inşaat işletmesi üzerine yüksek lisans yaptım. Fakat döndüğümde inşaat yapmayı düşünmediğim için, bizim de Selman’la başlattığımız iş yeni başladığı için direkt Çorum’a gidip üç senede fabrikayı kurdum ve üç senenin sonunda, yani 1990 sonrasında tekrar geri döndüm. Pazarlama ve uluslararası ihracat gibi işler için tekrar İstanbul’da yaşamaya başladım. [Bil’s Projesi](http://www.bils.com/)’ni 1990’ların sonu 2000’lerin başında çıkarttık.


**Özden D.:** Peki bu süreçler sonrası tiyatroya ilginiz ve[ Dot](https://go-dot.org/)’la ilişkiniz nasıl başladı? 2005’te kuruldu galiba.

**Süha B.:** Evet 2005’te kurduk. Biz o sıralar şirkette Beyaz Gömlek Projesi’ni çalışıyorduk. O çok önemli bir projeydi ve marka yöneticisi arıyorduk. Bülent Erkmen’in tavsiyesiyle Özlem’i (Daltaban) bulduk ve Özlem Bil’s ile beyaz gömlek markasını çıkaran ekibin başına geçti. Tabii o marka üzerinde yoğun bir şekilde çalışırken Özlem’le arkadaş olduk. Benim tiyatro ve sinemaya olan ilgim tamamen amatör seviyede. Lise hayatım İstanbul’da geçti, Kadıköy Anadolu Lisesi’nde okudum. O dönemde de tabii lise ve lisedeki arkadaşlarımın etkisiyle edebiyat, sinema ve tiyatroya merakım oluştu. O dönem yoğun çalışıyorduk; Murat ve Özlem’le arkadaşlığımız ilerlerken de hem oyunlar izliyor, hem sohbet ediyorduk. Murat’ın tiyatrodaki sıkışmışlığını tartışıyorduk çünkü Şehir Tiyatroları’ndaydı ve oradaki ortam oldukça kötüydü. Murat’ın çok entelektüel ve kendini sürekli geliştiren bir yapısı var, bir şeyler yapmak istiyor ama yapamıyordu. Özel tiyatrolar da çok kısıtlı, neredeyse yok o zamanlar. Devlet Tiyatroları da çok cazip değildi. Tiyatronun dünyadaki gelişimini de birlikte takip ettiğimiz için yurtdışındaki gibi daha güncel, daha dinamik bir tiyatro kurabilir miyiz gibi düşünceler oluştu. Murat “İstifa edeceğim” deyince iş ciddileşti. “Biz çok istiyoruz ama ikimiz kendi başımıza kuramayız. Hem finanse edemeyiz, hem yönetemeyiz ama sen de gelirsen cesaret edebiliriz buna”, dediler. O da bana bir vesile oldu. Tamam dedim, ben zamanımın bir kısmını buna ayırabilirim. Bu şekilde, 2005 yılında biz tiyatroyu kurduk. 2005’ten sonra ben 2007’ye kadar hafif de olsa çalıştım ama 2007’den sonra Bilsar’daki ofisimi tamamen kapattım; kendimi Bilsar’ın dışına attım.


**Özden D.:** Peki işin hangi aşamasında yer alıyorsunuz? Daha çok işletme gibi kararlar mı yoksa oyunların seçimlerinde siz de var mısınız mesela?

**Süha B.:** Birebir yokum tabii. Esas Murat ve Özlem’in güdümünde gidiyor. Ben onların içinde tiyatro tecrübesi en az olan insanım fakat benim de izleyici tecrübem var. Genelde oyunları onlar seçiyorlar, üç-beş seçenek varsa arada hep beraber karar veriyoruz çünkü işin içinde oyunun prodüksiyonu da var. Dolayısıyla oyuncu sayısı, mekân kullanımı gibi konuları tartıştığımız toplantılar oluyor ve tabii bütçesini karşılayamayacağımız bir oyunsa maalesef seçemiyoruz.


**Özden D.:**  Kanyon'dasınız şimdi değil mi?

**Süha B.:** Evet, oradayız.


**Özden D.:**  Tiyatronun oraya geçmesi nasıl bir karardı?

**Süha B.:** Onlar biraz günün koşullarıyla da ilgili. Mısır Apartmanı’nda başladı, o iyi bir karardı. Fakat biz gittiğimizde İstiklal’in alt kısmı neredeyse kimsenin uğramadığı bir bölümdü. O zaman orası bize cazip geldi ve zaten Mısır Apartmanı’nda çok bir yer yoktu fakat bizden sonra hareketlenmeye başladı. Biz orada beş sene kaldık ama beşinci senede binanın değeri arttı; çok talep ve gürültü de olunca bizim için orada tiyatro yapmak çok zorlaşmaya başladı. Arada mobil projeler de yapıyorduk. Bir beş sene de G-Mall’a gittik ama orada da koşullar bir süre sonra değişti. Yanımıza Küçükçiftlik Park açıldı ve bizim tiyatroya dönüştürdüğümüz sinema salonumuzu ofis yapmaya karar verdiler. Bizi bir şekilde oradan attılar.


**Özden D.:**  Kanyona gelmeden önce?

**Süha B.:** Evet, o noktada biz çıkmak zorundaydık. Yeni bir yer arayışımız vardı. O noktada da Kanyon bizimle buluştu. Dedi ki, “Bizim böyle bir kültürel işbirliği yapma isteğimiz var, gelir misiniz?”


**Özden D.:**  Bununla ilgili eleştiriler alıyorsunuz tabi.

**Süha B.:** Alıyoruz ama biz çok önemsemiyoruz açıkçası. Tiyatro yapmak dışarıdan bakıldığı gibi kolay bir şey değil, acayip zor bir şey. Bugüne kadar yapabilmemizin tek nedeni kişisel özveriler. Bir yerlerden para bulup da tiyatro yapan bir grup değiliz, bilet geliri ile yapıyoruz. Onun için iyi tiyatroyu her nerede olursa olsun yapmak önemli. Mesela Zorlu’daki Performans Sanatları Merkezi’ni başka herhangi bir yerde kurma şansın yok Türkiye’de. Hem bütçe, hem salon, hem de altyapı açısından böyle bir projeyi ayağa kaldırabileceğin tek yer orası olduğu için orada yapıyorsun. Dolayısıyla Kanyon'da yapmasaydık, belki de kapatacaktık.


**Özden D.:**  Siz de Selman Bey gibi kavramsal sanatla ilgileniyor musunuz? Bir koleksiyonunuz var mı?

**Süha B.:** Yok. Tam tersine, sadece tesadüf hediye gelirse... Benim güncel sanatla geçmişim Selman’dan biraz daha eski, çünkü bir güncel sanatçıyla evliydim. Onunla birlikte açılışlar, tanışıklıklar, uluslararası seyahatler oldu. O dünyanın içini de gördüğüm için bana biraz fazla geldi çünkü çok yapay ve ticari unsurlar da içeren bir dünya. İyi bir şeyler yapabilmeniz için dersinizi çok iyi çalışmanız lazım çünkü çok kolay aldatılabilirsiniz. Aldatılabilir derken ticari olarak değil de fikir olarak, bir sanatçının işi ya da başka bir şey sizi yanlış yere yönlendirebilir. Bir de ben bir ürünü alıp duvara asma, ya da evin bir köşesine koyma isteği duyan biri değilim; öyle bir motivasyonum yok. Bir yandan da ters buluyorum bir şeyi sahiplenmeyi ve onu evde tutmayı. Sanat ürününe sahip olmak onu kendi koruma alanına geçirmek gibi, başkasına ulaşamıyor. Selman’ın evine gidip de kaç kişi o sanat eserini görebiliyor? Sadece o davet ettiği sürece yaşanabilen bir durum bu. Ben bir sanat ürününün daha kamusal bir yerde bulunması taraftarıyım.


**Özden D.:**  Biraz psikanaliz yapar gibi özel konulara da giriyorum ama iki kardeş çalışmak nasıl bir süreçti?

**Süha B.:** Zor, karakterlerimiz çok farklı olduğu için zor. Çok fikir çatışması yaşıyoruz. Biraz da benim çekinmemin nedeni buydu her zaman. İkimiz de birbirimizi yıpratmayalım, destek olalım tam tersine. Fakat bu aynı anda, aynı işi yapmaya çalıştığımız zaman olmuyor. Farklı sorumluluklar alalım istedim. Yani onun sorumluluğu şirketi yönetmek, benim sorumluluğum da ona destek olmak olsun istedik. Şu an iyiyiz ama geçmişte çatışmalarımız oluyordu.

**Selman B.:** Bir de iş yapma şekillerimiz farklı.

**Süha B.:** Evet, ben en güvenli bir yoldan gitmeyi istiyorum; o ise risk almayı tercih ediyor. Hızla, çok çalışılmadan bir an önce olsun... Tabii hangisi doğru onu da söylemek zor. Genel olarak çok sıkıntılı dönemler yaşanıyor ekonomide zaten, bu nedenle birbirimize destek oluyoruz.


**Özden D.:**  Bir de sizden Ağa Han ödülünü alma sürecini dinlemedim hiç, sanırım beraber gitmiştiniz. Hindistan’da mıydı?

**Süha B.:** Hindistan’daydı ve çok güzel oldu, çok keyifliydi. Ödülü sadece mimara değil, işverene de veriyorlardı; para ödülü bile aldık. Benim Hindistan’a ilk gidişimdi, senin de galiba. Hatta o zaman Sina, oğlu da geldi. Han’ın kızı, eşi vardı. Çok güzel ağırlandık gerçekten. Ertesi gün biz rehber alıp tura çıktık. Hindistan'ın başbakanı ile beraberdik. Çok güzel yerler gezdik, konferansta iyi sunumlar dinledik.


**Özden D.:** Hep öyle mi oluyor törenler acaba?

**Süha B.:** Evet, her ülkede önemli bir olay oluyor. Başbakan olmasa bile kültür bakanı gibi birileri oluyor mutlaka. İnsanı en çok etkileyen oradaki jürinin bizim evle ilgili yaptığı konuşmalar, felsefi açıklamaları oldu.

**Selman B.:** O dönemde bir yerde ikiz bir gökdelen vardı. O da aynı dönem ödül almıştı ama bizim ev daha çok ilgi çekiyordu. Minnacık kutu gibi bir ev...

**Süha B.:** Mısır’daki İskenderiye Kütüphanesi de o dönemde ödül almıştı. Yani projelere de bakınca orada olmamız bizi şaşırttı tabi. Enteresan bir oluşum Ağa Han. İşin tamamen felsefesine, düşüncesine bakan bir ödüllendirme işleyişine sahip olduğu için orada bulunmak bizim için de çok keyifli bir deneyim haline gelmişti.



>_Taşlar seslenin bana, konuşun yüce saraylar…_
>***Goethe***



# Büyükhusun’dan izlenimler: Usta, Muhtar, Komşu, Misafir


##  Recep usta, ‘Deterjanlı işçilikler’, ferace
15 Mart 2019 tarihinde Büyükhusun Köyü’nde yaptığımız söyleşiye taş ustası Recep Avcı ile beraber Selman Bilal, köyün eski muhtarlarından Hasan Sönmez, B2 ile ilgilenen İsmail Sönmez, köydeki Sunaba Otel’in sahibi Osman Gökpınar da eşlik etti. Recep Usta B2’nin taş işçiliğini özel kılan detaylardan, B2’den sonra ortaya çıkan ‘deterjanlı işçiliklerden’ bahsetti; ‘ödüllü ev’in köyde nasıl algılandığına ve köyün tarihine dair ilginç hikayeler de anlatıldı.


**Özden D.:** Merhaba Recep Usta, hoşgeldiniz.

**Recep A.:** Hoşbulduk.


**Özden D.:**  Nerelisiniz?

**Recep A.:** Doğma, büyüme burdayız. Beyefendinin evini yaptık, babasının evini yaptık, işte öyle...

**Selman B.:** Yaptığınız ev de dünya çapında ün kazandı, mimarlık tarihine geçti, dünyanın en önemli bin evi arasına girdi. Sonra da Türkiye Cumhuriyeti, yani devlet tarafından koruma altına alındı.


**Özden D.:**  Kültür varlığı oldu yani.

**Selman B.:** Kültür varlığı oldu, artık bizden de çıktı; devletin değeri oldu.


**Özden D.:**  Siz tüm o süreçte bu evi öyle meşhur, ödüllü bir ev olacakmış gibi algılıyor muydunuz?

**Recep A.:** Bizim şimdi şöyle diyem, o zamanlar böyle bişiy tamin edemiyoduk; idemezdik de zaten. O zamankı zamanla şimdikinin çok bi farkı var. O zaman öyle bişey oldu, yani işte yoktan bi varoluş... Şimdi beyefendi tabii benden iyi bilir, one biz normel bi duvar ördük. O duvarın payını, taktiğini çıkardık. Ufak taşlan. Biz normelde gördüğünüz gibi büyük büyük taşlar kullanıyoz. Bunda hem ufak, hem de yatay taş kullandık. Eskiden büyük taş yatay olarak kullanılıyodu ya, biz de bu ufak taşı yatay olarak gullandığımız için Avrupa'da eşi cinsi olmayan bi duvar ortaya çıktı. Burdan ödül aldı o.


**Özden D.:**  Buna mimar mı teşvik etti peki?

**Recep A.:** Tabii ki bizim mimarımızın işi. Şimdi mimar geldi bizim bura, beraber biz bu işi gördük. Konuştuk, "bunu böyle yapalım"; iskeleye gittik. Benden bir metrekare doku istedi. Ben de bunu şindi bir metrekare çıkarınca, beğendi o da bunu. Beğendikten sora bütün duvara uyguladık.


**Özden D.:**  Eski yaptıklarınızdan tek farkı kullandığınız taşların boyutu mu?

**Recep A.:** Evet, eski yaptıklarımızdan farkı ufak taş kullanmamız. Mesela atıyom, bir metreyi beş daşlan da örebilirsin ama biz bunda 20-25 taş kullandık bir metrekareye.


**Özden D.:**  Sen burada daha küçük bir taş kullanıyorsun. Dolayısıyla daha eski, geleneksel yapı tekniğine uygun bir şey mi yapmış oluyorsun?

**Recep A.:** Evet, aynen öyle.


**Özden D.:**  Andezit mi kullandınız?

**Recep A.:** Tabii. Aynı, bizim kendi köy taşımız.


**Özden D.:**  Peki o taşın bir çizimi var mıydı sende ustam? Yani, "1 metrekareyi böyle işleyeceksin" diye bir çizimi var mıydı mimardan gelen yoksa sen mi uyguladın onu?

**Recep A.:** Yok yok, hiç çizimi yok.


**Özden D.:**  O zaman, mimar sana diyor ki, "Şu iki duvarın arasını istediğin gibi ör!";  sana bırakıyor.

**Recep A.:** Aynen öyle. Öbürkü taşlarımız bizim üçgen oluyo, dörtken oluyo, işte diktörtkenler oluyo, garışık oluyo. Bu tek, yatay yani. Bunun içini de, dışını da aynı dekorda kullandık. 50 santim duvar; hem içi, hem dışı aynı.


**Özden D.:**  Senin için bu yapının başka bir önemi var mı bu anlamda?

**Recep A.:** Tabii, anlamı olmaz mı yav. Güzel bi duvar ortaya çıktı. Sonra sağlam, sağlıklı.


**Özden D.:**  O dönemden sonra bunun gibi başka yapılar da yaptın herhalde.

**Recep A.:** O dönemden sonra zaten çıktı bu tip evler. Şimdi inşaat demileri va(r)dı ama hep düzdü; sonra hep oraya kullandığımız inşaat demirlerini kullandık. Kıvranlı çelik kullandık mesla. Tabii ki bu zamankı zamanda duvar da farklı oldu, işte demiri de farklı oldu, betonu da farklı oldu. Heç katkı malzemesi mesela betonlara kullanmoyudukdu, orda kullandık.


**Özden D.:**  Sen beton aşamasında da çalışıyorsun o zaman...

**Recep A.:** Betonları biz kendimiz attık. Şimdi o arka tarafta cephede bi beton attık, perde beton. Altı sefar gırdık attık. Tabii ki biz kalıbı yeni kullandık; önde, yanda her tarafta içte 10 santim ebatında lambiri gibi tahta gullandık. Her tahtanın arasında çizgi olmuştu, özü de oluştu yani. Tahtanın kendi deseni çıktı.


**Özden D.:**  Bunu da mimar istedi sanırım?

**Recep A.:** Mimar istedi. Arka tarafta biz bi sefar bunu uygulayamadık. Niye uygulayamadık? Galıp tahtaları eskidi.


**Özden D.:**  Deseni çıkmadı o zaman...

**Recep A.:** He, desen çıkmadı. Onda sora ona gır at, gır at, altı sefar attık yani. Bi gün akşamacak gazıyoz, e(r)tesi gün galıbı çakıyoz, beton atıyoz. Onda sora baktık olcak gibi değil bu tahtaları değiştircez, heralde bundan ibaret dedik. Sonra gittik tahtaları değiştirdik, tekra(r) yenisini attık, ondan sora çıktı. Han Bey geldi, "Tamam, istediğim şekil olmuş" dedi.


**Özden D.:**  Bu yorumları Han Bey’den almak sizi sevindiriyor sanırım. 8:45 civarı--

**Recep A.:** Tabii. Olmaz olu mu ya?! Şimdi biz bir tane de daş koysak usta olarak, bizim patronumuz veya mimarımız, "Bu olmamış!" dediği vakit biz üzülürüz. Hemen onu söke(r) tekrar yerine dakarız.


**Özden D.:**  Han Bey'le yaşadığınız süreç size yeni bir şeyler kazandırdı değil mi taş ustalığı hayatınızda?

**Recep A.: **Tabii tabii. Şimdi şöyle bi durum va(r), biz milime bakmoyudukdu. O zamanla(r) böyle bi deterjanlı işçilikle yoktu. Milimin hesabını yapmoyudukdu. Orda Han Tümertekin'in sayesinde milimin hesabını yaptık, santimin hesabını yaptık. Ordan bize de tabii ki bi ustalık payı öğretmiş oldu yani.


**Özden D.:**  Sen kaç yıldır duvar örüyorsun ustam?

**Recep A.:** Hmm, şimdi şöyle hesaplayam... 27, 28 seneden fazla.


**Özden D.:**  Kim öğretti sana?

**Recep A.:** Kim oğretti? Benden böyükler. Mesila Yusuf va(r), Yusuf Abi, Mehmet Abi va(r), bizim eniştemiz va(r)dı; bunlan yanında çalıştık, öğrendik.


**Özden D.:**  Peki bu evin duvarlarını kaç kişi ördünüz?

**Recep A.:** Bu evin duva(r)larını... Yedi kişi, bazen sekiz kişi olduk.


**Özden D.:**  Ama sen başındaydın...

**Recep A.:** Yok, usta olarak bizim başımızda da Ziya va(r)dı yani. Vefat eti. O da bizim yani gelirimize giderimize bakıyodu, ilgileniyodu.


**Özden D.:**  Sen kendi yorumunu kattın mı peki? Yani, "Şu taşı da şöyle koyuvereyim" dediğin bir şey oldu mu?

**Recep A.:** E tabii canım biz şimdi kendi örgümüzü kendimiz kullanırız ama çizimi onlara ait, örmesi de bize ait yani. İlk defa mesela onu kuru sistem ördük. İlk defa. O da işte mimar için yani, o istediği için.


**Özden D.:**  Peki bu evin buradaki varlığı bir şeyi değiştirdi mi bu köyde?

**Recep A.:** Değiştirdi tabi ya.

**Hasan S.:** Yani buralada bir tane daha Ağa Han Ödülü almış ev yok ki ama Büyükhusun köyünde var! Biz ayrıcalıklı köyüz... Katkı sağladı. En azından turizme etkisi olacağını düşünüyoz. Üniversitede öğrencilerin, mimarlık fakültelerindeki öğrencilerin hepsinin... Bir de gizemini koruyo. Mesela öğrencileri içerideki sistemi göremedikleri için halen de gizemini koruyo. Dışardan gelip bakıyolar, mimariyi tabii çözmeye çalışıyolar onlar da kendi çalışmaları düzeyinde. Şimdi burda, mimarlıkla alakalı buraya katkısı çok fazla oldu


**Özden D.:**  Peki hiç endişe yaratmış mıydı? Mesela dışarıdan biri geldi, bir ev yaptı, köyün yaşamını bozacak gibi...

**Hasan S.:** Öyle bişey oluşmaz. Biz halk kültürü olarak kimse itişip gakışmadığı sürece, halkla iyi geçinirse insanlar, endişe oluşmaz. Halk sıcaktır; kültür olarak yörük kültürü vardır, sevecendir. Selman Beyler hiç sıkıntı yaşamadı, zannetmiyorum. İnsanlar çalıştı, işini yaptı ve köye de büyük bi katkısı oldu. İkinci katkıyı otelle Osman Bey sağladı, artık tamamen köyün turizmine katma değer olduğunu düşünüyorum yani.


**Özden D.:**  Peki bu B2 Evi'nden sonra başka evler yapıldı mı köyde?

**Hasan S.:** Tabii, çok. Şu anda yaklaşık 50 haneye yakın ev var. Kemal Bey, Özcan Bey, işte Osman Abi arkadan, bunladan sora daha çok çoğaldı.


**Özden D.:**  Sen aynı türde mi yaptın duvarları peki?

**Recep A.:** Yok aynı türden deel, herkesin istediğine göre. Şimdi bundan, bu binanın duvarını isteyen çok amma ne bilem herkes de yaptıramayo. Maddi durumu bunun pahalı...

**Hasan S.:** Şimdi eskiden tek tip binalar vardı burda. Bunların sadece restorasyonu yapılıyordu. Bu binayı yapmaya başladıktan sonra, sıfırdan bazı şekilli binalar çıkmaya başladı. Yani köy yapısınnan beraber değişik bi şekilde binalar çıktı, ona özenti olarak işte duvarları yapmaya çalışıldı. O şekilde devam etti.


**Özden D.:**  Neden daha pahalı ustam?

**Recep A.:** İşçiliği çok fazla. Mesela biz onu şindi evi yaptık amma altı, yedi ay sürdü. Sade evi yani. Çevresi hariç. Çevresi daha fazla tuttu. O iki duvarı... Aynı taşı üstünden de geçirdik, onun için işçiliği çok oldu. Maliyeti ağır.

**Hasan S.:** Deprem evi diyolla(r)dı. İlk zamanlar depreme dayanıklı bi ev yapılıyo düşüncesi oluşmuştu.

**Selman B.:** İlk başta ‘Japon evi’ derlerdi.

**Recep A.:** Burda 6 ton temellere demir gullandık. 6 ton!


**Özden D.:**  Bu depremle ilgili mesele abartılı mı geldi size? 99 depreminden sonra değil mi?

**Recep A.:** Gene de, gerçekten biz şimdi yaptığımız evlere böyle demir kullanmayoz yav. Hâlâ. Bak bu evin, 6'ya 9 metrekaresi kaç yapa(r)? 48. 48 metrekare ev yapıp da hiç 6 ton demir biz kullanmadık. Onun altında 6 ton demir kullandık biz. 100 metre, aşayukar 100 metrekare olan evlere anca kullanılır o demir ya. (Gülüşmeler) Gerçekten bak onu orda konuştuk yani, bura çok demir atıldı onun altında. 100 metre, aşayukar 100 metrekare olan evlere anca kullanılır o demir ya.

**İsmail S.:** Eski binaların hepsi öyle. Hiçbirinde demir yok. Kaya, sağlam zemini buluyolar. Büyük taşlarla ustalar başlıyo örmeye, ondan sora bina çıkıyo.

**Hasan S.:** Toprak binalarda demir zaten yok. Ondan o zamanki algı ‘deprem evi’ydi yani ama tabii şekillendikçe iş... Şimdi ilk yapıldığında, halk tabirinde şimdi bina boş ya; oda yok hiç, mağaza gibi! Ondan sonra şekillendikçe, yani yapıldıkça değerli olduğu ortaya çıktı. Mesela önünün manzara, denize bakış açıları falan... Tabii bizim onları görcek mimari gözümüz olmadığı için, "Napcak acaba burayı?" diye düşünebiliyosun yani. Mağaza gibi!

**İsmail S.:** Şimdi bazıları bana, "Ödüllü evle sen ilgileniyomuşsun" diyorlar. İşte biz gidiyoz, "Bana sorsalar ben bora hiç bi ödül vermem" diyom. (Gülüşmeler) Gelenler diyo ki, "Sen yanlış düşünüyosun. Mimari açıdan düşündüğün zaman çok böyük değeri var" diyo.


**Özden D.:**  Sen nereye ödül verirsin? Belki sen kendi evine ödül verirsin. (Gülüşmeler)

**Recep A.:** Şindi gene de ilginç ev. Öyle bi ev yok burda.

**İsmail S.:** Ferahlık var içeride, böyle oturduğun zaman...

**Hasan S.:** Yani görüş açıları binanın, pencerelerin bakış açısı... Tamamen açı olarak, sabah güneşinin doğuşuyla beraber, batmasıyla beraber binayı güneşle taraması... Yani bizim de görüşümüzü değiştirdi.

**Recep A.:** Burda ilk önü sırf camekân olan ev bu ev. Bütün evle(r) ondan örnek aldı. Mesila ben ondan sonra beş-altı tane aynısından önü açık, camekân ev yaptım ama hep örnağı ordan aldık. Mesila geliyo şimdi biri, "Yaptığın evleri göster" diyo. Biz de yaptığımız evlari gösteriyoz, "Hah, işte böyle olsun" diyo adam.

**Osman G.:** O kocaman camların önünde sultan sazları var.

**Recep A.: **Kepenk kepenk!

**Osman G.:** İki senede bir değişmesi lazım. Ya bu sıradan bir inşaat değil. Traktörün zor gittiği, taşın, malzemenin zor taşındığı, tamamen el yordamıyla yapılmış... Kamyon gitmiyor, mikser gitmiyor evin olduğu yere. Yani tamamen her şeyi el yordamıyla yapıldı.

**Recep A.:** Zaten o zaman troktör de inmeyodu oraya, yol açtık biz; ondan sora indirdik. Aşağı, o çınarın dibinden, o sizin urdan ta aşağıcak yol açtık biz çapa(y)la, kürekle. Gepçe falan yok o zaman; ellen açtık, troktör indirdik.

**Osman G.:** Selman Bey orada değil de, yukarıda, yani mikserin gelebileceği bir yerde yapsaydı tahmin ediyorum yüzde 50 daha ucuza yapardı.

**Selman B.:** İlk araziyi aldığımızda üç köyü taradık uzunca bir süre mimarlarla. Üç köy birden tarandı ve uygun parsel bulundu, on dönümlük bir bedel ödendi. Burası istendi, satılmak istenmeyen bir araziydi... Mehmet Güleryüz bölgeyi tavsiye etti bize, bölgeyi tanımış olduk. Aslında bu Ağa Han ödülü, mimar kadar işverene de ödül veriyor. Bu işler yurt dışında çok farklı, mimar kadar işveren de önemli çünkü mimarı o seçiyor. Aynı para ödülü bize de verildi ve birlikte sahneye çıktık, Hindistan Başbakanı verdi bize ödülü mimarlarla yan yana.


**Özden D.:**   Tabii bu işin bir de burada emek vereni var, komşusu var. Onlar ne düşünüyorlar diye bir katman da biz eklemeye çalışıyoruz şimdi. Size bir ödül veremeyeceğiz ama fikrinizi almak bizim için çok önemli.

**Recep A.:** Biz zaten o zaman aldık ödülümüzü ya.


**Özden D.:**  Ne güzel bir katkısı olduysa...

**Recep A.:** Tabii olmaz mı ya, oldu. Onun sayesinde kaç tane bina aldık, yaptık biz de.

**İsmail S.:** Şimdi burda sordukları zaman, "Taş ustası kimleri önerirsin?" dedikleri zaman -Osman Bey de dahil- burda iki tane usta var: Bi Recep Usta, bi de Memet Usta.

**Osman G.:** İşi başladığı zaman bitirir. Temiz işçilik yapar.


**Özden D.:**  Tabii, diğer yaptığın işlerde bunun bir referans olması, senin için bir dönemeç olması, köyü iyi anlamda dönüştürmesi de önemli bu bakımdan.

**Selman B.:** Mesela başta bir çöp problemi vardı, herkes kapısının önüne koyuyordu.

**Osman G.:** Tabii o zamanlar şimdiki imkanlar yoktu Selman Bey, şimdi Hasan Bey bir dönem muhtarlık yaptı. Onun döneminde köyün çok fazla bilinirliği falan yoktu; çöp ve su sorunları vardı.

**Hasan S.:** Şimdi çöp sorunu tamamen çözülmüş durumda. Kaymakamlığın altında çöp toplama birliği oluştu. Benim muhtarlık dönemimin ilk zamanlarında bidon almıştık çöpleri toplamak için.


**Özden D.:**  Hangi yıllar arası?

**Hasan S.:** 1999-2004 arasında muhtarlık yaptım, bir dönem. 2004'ten sonra bıraktım. O dönemde Selman Bey de önerilerde bulundu, saplı çöp bidonları yaptırmıştık ama artık sistem değişti. Kamyon düzenli geliyor, kaldırıyor. Tabii zamanla her şey köyün gelişimine katkıda bulunacak şekilde değişti. Bir yere gelen ziyaretçi çok olduğu zaman, halk da kendini toparlamak zorunda kalıyor. Atıyorum iki-üç otobüs öğrenci gelmiş, elindeki poşeti yere değil çöp bidonuna atıyo; görgü kuralları... Köye misafir geldiği zaman da, kalabalıklaştığı zaman da insanlar kültür olarak kendine çeki düzen veriyo. Dokuyu bozmuyor yani dışarıdan gelenler, ev yaptıranlar; herkes dikkat ediyo. Herkes de geleneğine sahip çıkmaya çalışıyo...

**Selman B.:** Biz bir ara aslında Han'la bir proje yürütmeye çalıştık, hâlâ yapabiliriz de. Mimarlık öğrencilerini getirip taş yerine böyle bir sıva yapalım dedik, bu dokuya yakın. En azından hani tek tek taşı örmeyiz ama öyle tuğla kalmış yerler için, bila bedel... Ben malzeme sağlayacaktım, öğrenciler de sıva yapacaktı köydeki o eski tuğla tipi yapılara...

**Hasan S.:** Şimdi bu ekonomik şartlarda binaları taş kaplamayla yapmak zor olduğu için, halk da bunun için gerekli koşullara sahip olmadığı için mecburen en ucuz tuğlayla... Bu şekilde sıva yapıyo ama şekilsiz, düz sıva. Şekilli bi sıva atmış olsa, belki binanın görünüşü daha değişik olacak. Ekonomik durumu iyileşenler hemen taş kaplatıyor zaten.


**Özden D.:**  Peki biraz köyün tarihinden bahsedebilir misiniz? Biliyor musunuz?

**Hasan S.:** Köyün 600 yıllık bir kuruluşu var aşağı yukarı.

**Osman G.:** Ben bildiğim kadarını anlatayım... Bizim ismimiz Husun ama nereden geliyo, geriye doğru gittik. Meclis arşivlerinde kayıtlı Hüsn-ü Kebir diye bir isim var, 1530'da kayıt altına alınmış. Hüsn-ü Kebir, ‘büyük güzellik’ anlamına geliyor. Sunaba da aslında ‘Son oba’ ama şiveden ötürü ‘Sunoba’ya dönüşmüş. Uzunca bir dönem buranın ikinci ismi olmuş. Sonra Cumhuriyet'le beraber, Hüsn-ü Kebir'i ‘Büyükhusun’la eşleştiriyorlar, ona dönüştürüyorlar. ‘Husun’ da Arapça kökenli yine, güzellik anlamına geliyor. Köyün ismi tarih boyunca aslında, ‘büyük güzellik’ olmuş.

**Hasan S.:** Burası esasında Son Oba olarak geçiyor. Yörük obası... Kızılelma Köyü var Bayramiç'in, orada halen var yörükler. Son 50 yıldır filan gidip geliyolar, akrabaları vardı. Kızılelma Köyü'nden iki kardeş burda yaşıyolar, göçebe hayatı yaşıyolar. Kuruluş döneminde tam anlamıyla bir yörük köyü. Hayvanlar Kazdağları'nda kışın barınamadıkları için buraya geliyolar çünkü burada hava daha sıcak oluyo. Yazın da serin olduğu için hayvanlarla Kızılelma tarafına giderlermiş, Çan'ın son köyüdür Kızılelma Köyü. O köyde göçebe hayatı yaşıyolar. İki kardeşin arasında sorun çıkıyo; biri orada, diğeri burada kalıyo ve bütün bunlar 60 -70 sene önce oluyor. Tabii sonra bağlar kopmuş ama ilk zamanlarda gidilip geliniyomuş iki köy arasında.

**Osman G.:** Bi de ‘Küçükhusun – Büyükhusun’ meselesi var.

**Hasan S.:** Küçükhusun'la Büyükhusun arasında bi akrabalık bağı yani göç bağı yok. Sadece bu bölgenin sahil bandında kaldığından isim olarak oraya Küçükhusun denmiş.

**Osman G.:** Barajın üstünde, orman köyü... O da yörük köyü. Orayı küçük güzellik, burayı büyük güzellik olarak görmüşler; aradaki fark bu.

**Selman B.:** Benim köye ilk gelişlerimde dikkatimi çeken, köydeki bütün kadınların siyah bir elbise giymesiydi.

**Hasan S.:** Ferace giyerler.

**Selman B.:** Tük kültüründe olan bir şey değil bu. Siyah tamamen, saten elbise...

**Hasan S.:** Bu genelde yörüklere ait bir kullanış şekli. Eskiden de keçi kılından yapılmış aynı şekilde kıyafetleri vardı. Sonra makineli sistem çıkınca artık bu el örmeleri kalkıyor, makinede dikilmiş feraceler kullanılıyor. Siyah bol olarak kullanılır, kiri belli etmesin diye siyah giyerler. Beyazını giyse, yere değse...

**Osman G.:** Balıkesir tarafına kadar aynı giysi devam eder. Karesi boyunun yörüklerindenmişiz biz…

##  Muhtar Raif, “Sat-mam!”

Köy meydanındaki kafede gerçekleşen sohbete Selman Bilal, Muhtar Raif Ermiş, kafenin işletmecesi Kamil Bey, B2 Evi’nin işleri ile ilgilenen İsmail Usta ve B2’ye komşu evin mimarı Bilen Bey  katıldı.

**Muhtar Raif:** Valla bizim burası yaz döneminde hiç durmuyo, her hafta sonu talebeler geliyo bir kere.

**İsmail Usta:** O konuda biz rehber olduk artık. Otobüsler durduğunda baştan köyün gezilebilecek, gösterebileceğiniz bir yer var mı dediklerinde çok fazla bir yer gösteremiyoruz. Biraz donanımlı olsak iyi olcak, yabancılar bizden iyi biliyo. Berlin'den bir aile gelmiş mesela, burdaki evi soruyo. Köyden birçoğu işte hangi ev, kimin evi bilmiyor. Ama inşaat mühendisliği, mimarlık okuyan öğrencilerinin turlarının çoğunu biz indirdik. Uludağ Üniversitesi, bunların inşaat mühendisliği, mimarlık okuyan öğrencileri hep geldiler...

(Mimar Bilen gelir.)

**Muhtar Raif:** Bilen de geldi. İyi, hoş geldin Bilen.


**Özden D.:** Şu, yanınızdaki, komşu ev değil mi? Onun mimarısınız. Kolay gelsin.  

**Mimar Bilen:** Evet, malum biraz yavaş gidiyor. Problemimiz şu, burada elle döküyoruz betonu, malumunuz. Biraz yavaşız yani ama yapacak bir şey yok. Tabii ben sizin şimdi aklınızı da okuyorum ama gerçekten çok kaba şu anda yapı. Yolu da biraz genişleteceğiz, düzelteceğiz.

**Selman B.:** Böyle çok şakır şakır bir yol yapmaya gerek yok.

**Muhtar Raif:** Yok yok, döşemeyi bozdurmam zaten.


**Özden D.:** Siz B2'yle ilgili ne düşünüyorsunuz mimar gözüyle?

**Mimar Bilen:** Zaten rüştünü ispat etmiş, çok güzel bir yapı. Bu biraz da sizin, işverenin isteğiyle gelişiyor. Ben de sonuçta mimarım, hizmet sektöründe çalışıyoruz, kişilerin kendini binasıyla identifike etmesi, özdeşleştirmesi lazım. Yerine de uymuş. Hem modern bir yapı, hem taşı da iyi kullanarak yapılmış.


**Özden D.:** Sizin tasarımınızı etkiledi mi yanda B2'nin varlığı?

**Mimar Bilen:** Ben aslında bambaşka bir tasarım önerisi yapmıştım oraya. Şu anda biraz daha konvansiyonel bir yapı. Yine aynı dokudaydı, taş, ahşap kullanılmıştı ama çizgisi biraz daha farklıydı.       


**Özden D.:** İşveren mi değişiklik talep etti?

**Mimar Bilen:** Almanya'da bir söz var, "Bir mimar, işvereni kadar iyidir" diye. Sonuçta belirleyici o oluyor bir yerden sonra, bizimki de tabii hizmet sektörü olduğu için...


**Özden D.:**  Peki bir izin mekânizması var mı köyde, yasal olarak?

**Muhtar Raif:** Yasal olarak var, ben izin vermem mi yapamaz.

**İsmail Usta** :Zaten üç kişi bir araya gelirse karar alabiliyolar. Onu da Kaymakamlıktan ve Özel İdare'den onaylattıklarında kanunen dokuyu bozamıyosun. Çünkü Yeşilyurt Köyü’nde de aynı sıkıntılar vardı, orda üç tane ev tuğla yapıydı, bikaç kez ev sahipleri uyarıldı, sonra sıkıntı çıktığında muhtarlık şöyle bir karar aldı: "Yapan şu tarihe kadar yapsın, yapamayanları muhtarlık olarak biz yaptıralım." Ama Allah bana bu görevi bi daha nasip etsin... Seçimler de geldi çattı, adayım yine de yani.


**Özden D.:** Yeni bir aday var sanırım.

**Muhtar Raif:** Evet. Genç. Yeğen benim.


**Özden D.:** Rakip mi oldu size? E yabancıya gitmeyecek o seçilse de.

**Muhtar Raif:** Yok, şansı bile yok hiç. Önce gelcek bana danışcaktı, "ben böyle bişey yapcam amca" diye. Danışmadı.


**Özden D.:** İzin verir miydiniz? Ne derdiniz?

**Muhtar Raif:** "Bi dönem daha gel beraber çalışalım, ondan sora sen bu işe soyunca(k)san bişeyler düşünürüz" derdim. 5 yıldır biz varız. Burala(r) falan her yer çöphanedi. Yani derlep toplacaz işte biraz daha.


**Özden D.:** Siz buralısınız herhalde değil mi? Kaç yıldır burada yaşıyorsunuz?

**Muhtar Raif:** Doğduğumdan beri. 60 senedir. Atam, dedem hepsi burdan.


**Özden D.:** B2'nin varlığı köyde neleri değiştirdi?

**Muhtar Raif:** Burda bütün alımı satımı hep kökten değiştirdi bu bina. Tabii. Fiyatlar anlamında katladı. Tanıtımı çok iyi oldu, nası oldusa, yani tanıtımı kim yaptı zamanında?

**Selman B.:** Zamanında bizim şirketimizin basın danışmanı vardı.

**Muhtar Raif:** İyi tanıtıldı. Ve ödül aldıktan sonra gelenin gidenin haddi hesabı olmadı ve arsa fiyatlarını birden bire katladı. Otel de aynı zamanda bize katkı oldu, otelimiz yoktu bizim köyde.


**Özden D.:** Otel kaç yıldır var?

**Muhtar Raif:** Otel 2 yıldır var. Otelin ve binanın katkısıyla gelenin gidenin hiç haddi hesabı yok. Yani köy otuzlardadı, mesela 30 hane yoktu. Şimdi 150'nin üzerinde hane sayısı. Bende 75 tane oturan var.


**Özden D.:** Nüfus kaç?

**Muhtar Raif:** Nüfus 450. Yani, iyiyik. Zaten köyümüz, Ayvacık bölgesinde 64 tane köy var, 64 köyün içerisinde en güzel köy. Kendi köyüm diye demiyom. Bunu ben methetmiyom, gelen diyo bunu. Zaten adı da güzellik anlamında. Midilli'den tek görünen köy benim köyüm, karşıdan görünen tek köy benim. Yani köyümüz güzel gayet, memnunuz köyümüzden.


**Özden D.:** İstanbul'dan çok göç almaya başladı bu bölge. Sadece bu köy değil, diğer bütün civar köyler de öyle, değil mi?

**Muhtar Raif:** Tabii... Söğütlü var mesela bizim buda, eski ismi Eşekli, orda 70 hane olmuş. Yani İstanbul çok kalabalık biliyosun, 20 milyon nüfusa sahip, yetmiyo. Ayvacık'ın bölgesindeki bütün köyler de doldu hep. Mesela Tamış dediğimiz deniz görmez, hiçbir şey görmez ama Tamış'a da gelen çok. Mesela, Banu Alkan bile orda...

**İşletmeci Kamil:** Bir de hem deniz turizminden, hem eko turizminden faydalanabiliyor Ayvacık. Şimdi buralarda bir de ev pansiyonculuğu artsa küçük küçük, dokuyu bozmadan konaklamayı arttırırlarsa daha da iyi olacak. Mesela biz de ilk burayı restore etmeye başladığımızda, organik kahvaltı vermeye karar verdik. Bana "orda herkesin evinde saçla peynir var, kime satacaksın?" dediler. "Sen onlara değil, onlar sana satacak" dediler. Biz devam ettik, ısrar ettik.


**Özden D.:** Var mı şimdi çok gelen?

**İşletmeci Kamil:**  Bizim müşteri kitlemiz çok iyi. Elit bir tabakaya hizmet ediyoruz. Köyden gelenler de aksesuarımız oluyor, oturuyolar bir köşede, onlara soru soruyolar, onlar da bildiği kadar anlatıyo. Köyün tabii temizlendiği zamanlarda güzel çamaşırhaneleri var, onları hep temizken gezdirdik. Ama çoğu zaman götüremedik bakımsızlıktan. Tabii biraz daha fazla destek olursa turizme yönelik...


**Özden D.:** Gelenler sizi bilip duyup mu geliyorlar kahvaltıya?

**İşletmeci Kamil:**  Ben Ayvacık'ta ve Küçükkuyu civarında kurumsal bütün firmalara yemek veriyorum. Tabii verdiğimiz 20-25 çeşit ürünün hepsini köylerden alıyorum. Bulamadığımı gidip büyük marketlerden alıyorum. Onun dışında hep organik olarak veriyoruz. Bir de hiç dokuyu bozmadık biz. Bizim bahçede bir tane plastik, bir tane demir, metal bulamazsınız. Kararlıyız. Şu 500 metrekare alanda 5 izmarit bulana yemek ısmarlıyoruz, böyle iddialarımız var. Onun için işletmede iddialıyız. Temiz tutmaya çalışıyoruz.

**Selman B.:** Aslında burada küçük evleri de organize etseniz konaklama olarak. Bazıları onu seviyor, otantik evde kalmayı. Çok boş, yıkık ev var mesela, gezerken de görüyoruz. Bilmiyorum onlar kimin.

**İşletmeci Kamil:** Önce köyün mantalitesinin değişmesi lazım. Şimdi burda 34 plaka geldiğinde "bi bak bakem niye gelmiş, ne soruyo?" dememeleri lazım artık. Çünkü onlar bizi bir tık yukarı çıkardılar.


**Özden D.:** Peki en baştaki algı nasıldı? İstanbul'dan gelecek, buranın kültürünü bozacak gibi bir korku var mıydı köyde?

**Muhtar Raif:** Ses, gürültü olur zannettiler ilkinde. Mesela otel açılırsa sabaha gadar burda çalgı çalınır, zambırtı, zumburtu, burda uyunmaz dediler... E üç senedir devam ediyo, öyle bi sıkıntı yok Allaha şükür. Çalsa da, 50 santim duvar olduğu için dışarı yansımıyo. Ses dışarı yansımadığı için sıkıntı yok. Yani sandığımız gibi sıkıntılar hiç doğmadı. E biz de zaten gelene diyoruz, yani burda eşek sesi dinlemeceksen, inek sesi dinlemeceksen, boynuz çanı dinlemeceksen çok da bizle işing olması diyoruz yani. O önlemi de alıyoz. Tamam, turizm de olcak ama burda mal da olcak. Yani, di ni? Yani mesela burda bitanesi birinin eşeeni durmadan şikayet itti. Suna Hanım. Allah rahmet eylesin, nur içinde yatsın, kadın durmadan eşşei şikayet itti, durmadan eşşei şikayet itti. Şimdi bizde tek eşşek yok biliyo musun?


**Özden D.:** N'oldu eşeklere?

**Muhtar Raif:** Valla arabalar, tıraktürler çıkınca, çoğalınca eşek işi bitti.


**Özden D.:**  Yazık olmuş... Peki köyün yaş ortalaması nasıl?

**Muhtar Raif:** Valla sorma ben muhtar oldum olalı, beş senede 55 ölü var.


**Özden D.:** Çünkü gençler burada kalmıyorlar sanırım.

**Muhtar Raif:** Kız burda kalır mı? Evci gidiyo Çanakkale'ye. Veya İzmir'e gitmek zorunda. Al işte bi oğlan var, kursa ya bura evi. Arsası da var her şeyi var.

**İşletmeci Kamil:** Şimdi önceden bi kültür vardı. Köyler bu kadar prim yapmadan önce Ayvacık'ta, Çanakkale'de evi olmayana kız vermiyolardı.

**Muhtar Raif:** Aynen öyle.

**İşletmeci Kamil:**  Şimdi yeni yeni köyler prim yapmaya başlayınca, bu sefer tam tersi, köyde ev var mı diye soruyolar. Sadece Büyükhusun'da değil, Tartışık'ta da... "İyi ki satmamışız" diyenler var.

**İsmail Usta:** Yok bir de Kamilcim şimdi, çocuklar okuyo. Mesela benim oğlum makina mühendisi. Şimdi yani burda ne iş yapcak ki? Okuyanlar, genelde mecburen iş, meslek icabı gidiyo.


**Özden D.:** ** Burada kalıp hayvancılığı sürdüren yok mu?

**Muhtar Raif:** Hayvancılık da bitti. Tarım Bakanı bigzel batırdı artık. O da bitti. Yem 85 lira, süt 1 lira. Gel çık bu işin içinden. Et geçen sene 32 liraydı bu sene 25 lira. Nasıl olcak bu iş?


**Özden D.:** E nasıl geçiniyor köy halkı?

**Muhtar Raif:** İşte zarar da olsa kâr da olsa canlı malı yapmak zorundayız biz. Ama köyün canlı mal işi bitti, dışarda mesela arazilerimiz var, orlarda yapıyoruz. Zeytincilik var bizde. Yeni yeni işte turizm işleri var, pansiyonlar. Mesela bizde 4-5 tane oldu o.

**Selman B.:** Peki bu yıkık evler var, kolaylıkla toparlanabilecek gibiler aslında. Onlar kimin?

**Muhtar Raif:** Satılık onla işte, bir iki tanesi bizim köylülere ait. Ama çoğu da İstanbulluların. İşte kriz giriyo, parası olmuyo, ama zamanı geldiğinde yapıyo. Ben sana bişey diyem mi? Otel artık tam işletmede üç sene önce, ben muhtarım, balkonda dikiliyom iki tane bayan geldi. "Muhtar evleri satar mısın?" dedi. İlk dönemim daha, 300 lira diyem de dönsünler dedim. İyi ki dimemişim, onu da ödiyceklerdi. "Evleri 500'e verir misin?" deyince, yok dedim, ben hiç düşünmüyom satmayı dedim. Biz 300'ü çok görürken, kadın 500 teklif edince, bi daha da ağzıma bi kilit vurdum. Zaten satmam da, hadi 300 diyim de almasın demiştim, fikrimden öyle geçti.


**Özden D.:** Peki sen değerinin artmasını mı bekliyorsun yoksa satmaz mısın?

**Muhtar Raif:** Yok ya, satmam ben ya. Sat-mam! Sattım mı ben, napçem? Ben satmam! Köyümüzden memnunuz. Tabii muhtar olduğum için söylemiyorum. Gelen herkes şuraya bi dikiliyo, adam gitmek istemiyo. Çok iyi, güzel yani köyümüz.

##  Halil Usta, “Kaveye davet olmaz!”
**Halil Ü.:** Çalıştık, çok bi sıcaktı. Suna Hanım va(r), şöyle bi muayene yaptı beni, "Senin tansiyon düşük ya" dedi, "nasıl çalışıyon?" Çalışmadan para veriler mi ya adama didim işte, napcan, devam. Ordan gittik, biraz ayran, tuz, dedim ya bişey olmaz. Yattım, sabah bi galktım, televizyonu açtım anaa Türkiye batmış yav! Hiç duymadım ben. Tabii o zaman, 99'da mı oldu böyük debrem?


**Özden D.:**  Evet. Şantiye başlamış mıydı o zaman?

**Halil Ü.:** O zaman şantiye başladıydı. Yolu açılıyodu, su indirdikdi, su almadan olmuyo, su aldık.


**Özden D.:**  Zor dönemler ama burada pek hasar olmamış...

**Halil Ü.:** Yok, olmadı şükür.


**Özden D.:**  Peki o dönem şantiyede neler yaşadın, nasıl geçti? Sen de taşçıydın?

**Halil Ü.:** Bizim şurda ilerde çamın içinde bi taş va(r), özellikle o taşı seçtik yani. Onu çok iyi işledik, kaba taştı. Özellikle onu aradık orla(r)dan bulduk, toprağın altından çıkardık.


**Özden D.:**  Peki orada hazırlayıp mı getirdiniz taşı?

**Halil Ü.:** Yok, ben bizim köyün merasından taşları getirdim, burda hazırladık. Taş ustalığı pek yapmadım yani. Kırıp, tiraktüre sarıp öyle getirdik. Şimdi taş da az böle böyükçe çıktığından, masa gibi, şöyle sivri deriz biz, sivrilen deliyon bi iki tene, işine yaracak şekilde yarılıyo.


**Özden D.:**  Peki, beğeniyor musunuz bu evi?

**Halil Ü.:** E tabi beğeniyoz. İnsan yaptığı evi beğenmez mi ya?


**Özden D.:**  Sen yaptın diye beğeniyorsun... (Gülüşmeler)

**Halil Ü.:** Yok ben de ordadım, ben yapmadım. Mimar Han Bey gelirdi bizi toplardı şimdi burda herkesi, ustası, amelesi... "Ben gitcem, 15 gün gelmecem, bi noksanlık olusa" diye bize güzelce izah ede(r)di. Projeyi aça(r)dı, "birbirinze yardımcı olun" diye bi işlerdi, e biz de öyle elimizden geldiğince yapardık yani.


**Özden D.:**  Siz proje okuyabiliyor musunuz?

**Halil Ü.:** E okuduk bunu.


**Özden D.:** Ama zaten basit bir planı var B2’nin...

**Halil Ü.:** Basit plan. Yav kapıyı bulamayoz, bak şimdi.Yusuf va ya, demirci, "yav" dedi, "sen ne anlaycan" dedi. Demirci o, proje okuyo. Şimdi, "ver" dedim, "bi de ben bakem ya projeye, n'olcak?" Bakıyom. Didim yola atlacak yanı yok adamın. Burdan yola mı kayıvercek adam merdiven yapıvercez de...? Yav didim bu didim çıksa çıksa a(r)kaya çıkar, bu diil mi, bunla kapı diil mi didim ya. "Aaa" dediler. E didim, yav illa okumak mı lazım?

(gülüşmeler)


**Özden D.:**  Ev önemli bir ödül aldı, Ağa Han Mimarlık ödülü. Haberiniz var değil mi?

**Halil Ü.:** Biliyom. Onu Han Bey'e didim zaten, televizyonda görüyom ben seni didim. Bize de yaptırdın, bizi de bi oynatsana didim ya televizyonda. (Gülüşmeler)


**Özden D.:**  Köyün hayatını değiştirdi mi sence ev Halil Usta?

**Halil Ü.:** Yani gelip giden soruyo evi. Kimisi ödül almış diyo, kimisi kahvede, "yok yav" diyo, "neresine vercen ödülü" diyo. (Gülüşmeler) İki direk, yanı başlarında iki taş, öte yanı, arkası perde, önü zaten...


**Özden D.:**  Bir dikdörtgen...

**Halil Ü.: **Kiprit kutusu gibi...** **Ya bi de insanlar çok sık gidip görmeyo, köyün alt yanında diye. Yani kahveye yakın filan olsa daha çok görülür... Ama gelen araba duruyo, hade bakam ödüllü ev va(r)mış burda diye, çok da detaylı bilmiyolla.


**Özden D.:**  Peki, muhtarlık seçimlerine ne diyorsunuz?

**Halil Ü.:** Valla muktarı yıkcaz, değiştirmeyi düşünüyoz. Genç adayı destekleyoz biz. Gençlik olsun ya gençlik olsun. Yaşlıları boşver, biz yaşlandık.


**Özden D.:**  Ne değişsin istiyorsunuz köyde? Var mı öyle bir şey?

**Halil Ü.:** Ya köyde özümüz devam etsin, aynı kültürümüz. Biraz gelenler bize uysunla(r).


**Özden D.:**  Öyle değil mi zaten?

**Halil Ü.:** Biraz değişiyo, biz onlara uyuyoz... (Gülüşmeler) Onla(r) bize uysunla. Çünkü napmaya geliyola(r) köye, bize uymacaklar da napacaklar. Gelenlere biz uyarsak köyün dokusu bozulur, tarihi bozulur. Gelen bize uyması lazım.


**Özden D.:**  Zaten çok gürültü yapan birileri gelmiyor herhalde.

**Halil Ü.:** Yok yok, öyle bişe yok. Gelenle(r)de de öyle bişe yok zaten. Bizde ka(h)ve kultürü va(r). Biraz şikayetimiz gelenle(r)den şey, onlar kaveye gelmiyolla, onun için biraz, gırgır yüzünden. Biz ağşam oldu mu kaveye toplanırız.


**Özden D.:**  Komşuluk istiyorsun sen yani, kahveye gelsin, muhabbet edin...

**Halil Ü.:** He, komşuluk istiyoz. Onlar da katılsalar bizim kave kultürümüze... Şimdi kavelerde insan azaldı, onlarla toplansak daha güzel olcak. Görüşemiyoz. Biz şimdi gündüz işe gidiyoz, onla geliyo, evde oturuyo gece, e görüşemiyon, o zaman komşuluk ilişkileri zayıflıyo. Ama böyle bi kaveye toplansak bi saat, iki saat mesela, bi muabbet yapsak...

**Selman B.:** Bilmiyoruz ki... Bilsek geliriz belki.

**Halil Ü.:** Yok, kaveye davet olmaz. (Gülüşmeler)

**İsmail Usta:** Şimdi bi diş dokturu va, Hakan Bey. Hakan Bey köye geldiği zaman belli olur. Nerden belli olur? Gaste alır hemen, kaveye gasteleri bırakır. Ondan sonra hoş sohbetlerİ olur. Öyle bir iki kişi var. Bi tane Kemal Bey var, bankadan emekli. O arada bi çıkar, sohbet yapar. Bahçe işlerine de merağı çoktur, dikim işleri.

**Halil Ü.:** Evet, köyü güzelleştirmekte faydası oluyo,.


**Özden D.:**  "Turizm olsun, bize daha fazla gelir getirsin" anlayışında değilsiniz o zaman.

**Halil Ü.:** Yok, turizm de zaten kendiliğinden geliyo yani. Biz dur disek de durduramayız. Sonra neden durdurcan ki? Gelsin. Zaten köy azalıyo, bizim çocuklamız dışarı gidiyo, e dışardan insan gelmezse çok azalcez, biter o zaman.


**Özden D.:**  Evet, hep yaşlı nüfus olacak.

**İsmail Usta:** Şimdi mesela bizler hayvancılık yapıyoz, bizim bi tık altımız hayvancılık yapıyo, işte bizlerden sonra, onlar da bittikten sonra, bitti... Kalmacak. Zeytin toplancak bi de... Zor yani.


**Özden D.:**  Herkes turizme, hizmet sektörüne dönecek herhalde.

**İsmail Usta:** Gidişat öyle gözüküyo.

**Halil Ü.:** Şimdi bende iki tene kız vardı, gittile. İsmail'de bi oğlan va, e o da burda durmacak. Çanakkale'de çalışıyo. E bu zeytinleri kim toplacak? Hayvancılığı kim yapcak?


**Özden D.:**  Devlet de desteklemiyor zaten. Ne zeytinciliği, ne hayvancılığı...

**Halil Ü.:** Yani o da kendiye göre gene ediyo da, toplacak insan lazım... Biraz genç olmalı insan hayvancılıkta, zeytincilikte... Gücün olması lazım. E gelenle(r), köye ev yapanla(r), Selman Bey zaten zeytin toplamaa gitmez (Gülüşmeler).


**Özden D.:**  Ona da davet etmenizi bekliyordur, belki gelir. (Gülüşmeler)

**Halil Ü.:** Yav görebilsem davet itcem amma...

**Selman B.:** Bir de eşek konusu varmış. Bazıları çok şikayetçiymiş. Suna Hanım... Çok bağırıyorlar diye...

**Halil Ü.:** Suna Hanım mı? He orası benim evime uzak olduğundan ben görmezdim.

**İsmail Usta:** Amcamın eşekle uğraşıyodu ya, Hafız amcanın eşekle... Köyün bi yeri vardı, çınarın yanında. Mehmet Güleryüz orasını düzeltti, atölye olarak kullanıyordu zannedersem. Orası damdı. Amcam şimdi eşeği oraya bağlıyodu. Suna Hanım şimdi çözmüş eşeği ordan, kapıyı da açmış, göndermiş. Ondan sonra amcam eşek aramaya başladı. Gittiler, buldular eşeği.

**Halil Ü.:** Ya öyle eşek muhabbeti oluyodu ya. (Gülüşmeler)

**Selman B.:** Çok da güzel bağırıyordu...

**İsmail Usta:** Tabii. Ama onlar da bitti artık ya.

**Halil Ü.:** Aslında tabii köyde köpek sesi, horoz sesi, eşek sesi... Olması lazım bunların. Koyun, keçi sesi... Yani, köyün o zaman ne değeri var? Zaten o hayvan sesi, kuş sesi falan insanı rahatsız itmez. Bi araba kornası filan gibi etmez. Herhalde Allah tarafından yaradılıştan, bu tür sesle(r) insanı, eşekten harici, rahatsız itmez yani. Zaten bizim kitabımızda da geçer eşek sesi, Kur'an'da bi ayette de der yani. Selman Bey'in heralde dini bilgisi çoktur babadan, öyle anlıyom ben.

**Selman B.:** Bir de bizim bir komşumuz vardı, atıyla evin önünden geçerdi. Sina da küçük o zaman. Derdi ki babam, "Sina'nın atı geçiyor". Aşağıya doğru çok güzel, tıkır tıkır inerdi.

**İsmail .:** Babam geçerdi.

**Selman B.:** Baban mıydı senin? Sina'ya takılırdı, derdi ki hadi biz babanın arabasını bu atla değişelim, pazarlık ederlerdi, hadi değişelim, değiştirmeyelim... (Gülüşmeler).


**Özden D.:**  Sina ne diyordu?

**Selman B.:** Sina da böyle bir düşünüyor şimdi, ben babama ne diyeceğim şimdi, atı istiyor hani... (Gülüşmeler) At da güzel attı, "tıkıtık" böyle...

**Halil Ü.:** Çok güzel baka(r)dı atlara babası. At hastalığı, bak herkes tanır.


**Özden D.:**  Kimler vardı B2’de çalışan köyden?

**Halil Ü.:** Şimdi Hafız vaadı, Hafız Usta, Ziya'nın amcası, İhsan vaadı, Ali Şentürk vaadı, Recep Avcı vaadı, akşapını, makşapını, daşını doprağını, hepsini biz yaptık.

**Selman B.:** Ziya da zavallı, hayvan aldı bir sürü, onlara ilaçlı yem verecek derken kendi gitti.

**İsmail Usta:** Ömrü yetmedi.

**Halil Ü.:** İşi organize ederdi... O hesap kitap işleri, geldiye, girdiye, çıktıya karışıyodu. Öldü. Muktar oldu... Kozlu köyden ama bizim köyün damadıydı. Benim teyzemin gızınlan evliydi. Ömrü yetmedi.


**Özden D.:**  Allah rahmet eylesin. Bir de ustam, ev şimdi bir de kültür varlığı oldu, aslında koruma altına alındı, bir tür devlete geçti diyebiliriz. Artık Selman Bey'in de sayılmaz. Selman Bey üzerine bir çivi bile çakamıyor artık, evi izinsiz bozarsa hapis cezası var.

**Halil Ü.:** Alla alla... Yani biz de ordadık yani tesadüf... Bizim çalıştığımız da öyle bir yerse, çok güzel yav. Biz de tarihe geçcez o zaman, Mimar Sinan gibi...

##  Komşu Mehmet Güleryüz, ‘Gemi aslanı’

**Özden D.:**  Mehmet Bey, öncelikle çok teşekkürler. Sanırım biri size ilk kez “komşu” olduğunuz için kayıt cihazıyla sorular yöneltiyordur… Benim için de tuhaf fakat size çok fazla referans verildi söyleşilerde, o nedenle de konuşmayı, fikrinizi almayı çok önemli bulduk. Arsayı da siz önermişsiniz anladığım kadarıyla.

**Mehmet G.:** Arsayı ben önermedim.


**Özden D.:**  Halihazırda Büyükhusun’da bir eviniz olduğunuz için, Han Bey ile tanışıklığınızdan ötürü bir etkisi olmuş sanıyorum.

Evet, fakat başlamadan önce şeyi söyleyeyim; bir kere ben hiçbir zaman beğenerek, beğeniyle yaklaşmadım bu eve.


**Özden D.:**  Öyle mi?

Evet, herkesin kendince, bir yapıta doğru düşünceleri vardır. Bir kısım düşünceler kişinin kendi alanıyla ilgilidir, kendini zorlayan bir alan ise işe başka türlü bakar, estetik olarak başka türlü bakabilir, efendim beklenti olarak başka türlü bakabilir, vesaire. Şimdi tabii bir mimari yapının herhangi bir sanat objesiyle yakınlığı kurulabilir ama sanat objelerinin sürekliliği fazla söz konusu değildir, tabi bu objeler bir meydana, devlet tarafından konmuyorsa... Onun bile geleceği fazla sağlıklı olmayabilir ama bir bakir alana özellikle konulan ve de uzun süreyle kalması hesapları da yapılan bir yapı, sizde o süreklilikle birlikte bayağı bir mesele halini alabilir. Yani Türkiye’de mimariyle ilgili yaklaşımlar, -geleneksel mimarideki bazı baş eserler hariç-  yeni şehirleşmedeki hediyeler ne kadar başımızı ağrıtıyor malum. Şimdi bir köy ele alındığında, söz konusu yapıyla bu köy bir arada düşünüldü, düşünülmüş. Bunun tabii tarihçesinde benim rolüm var, sizin de benimle konuşmaya gelmenizin nedeni o, oraya mimarın gelmesinin birinci davetini çıkaran kişi benim. Han’la birlikte bir evde oturuyorduk, yani ben üst kattaydım, Han alt katımda oturuyordu, oradan tanışıklığımız var. Ben 94 senesinde o havaliyi, Assos’u ve civarını tanımaya başladım, bir dostum vasıtasıyla da köye gittim. Ve hakikaten köy daha önceki, daha sonraki gezilerimden de edindiğim intibayla hakikaten yörenin en güzel köylerinden bir tanesi. Bir konumu, iki mimarisi açısından böyle. Şimdi ‘bir köyün mimarisi’ demek çok kolay bir şey değil. Genelde yapılaşma sadece fonksiyoneldir; suya göredir, manzaraya göredir... Burada bütün bunları cevaplayan ve de diğer köylerden -bence çok ayrılan kısmı- köy birçok noktada gruplaşmalar oluşturmuş bir köy, yani meydanlar etrafında kurulmuş, meydanları olan bir köy. Ve meydanlara çıkan yollar, çeşmelerin konumu ve yapılaşma da adeta ciddi bir planlama sonrasında oluşmuş gibi. Bunun üzerinde ben çok durdum başından itibaren. Ve köyün eski ustalarıyla çalışma şansım oldu ve köyün şu anda yaşamayan birçok kişisiyle de bunu sorgulamaya çalıştım ve birlikte bazı sonuçlara vardık.


**Özden D.:**  Nedir bu sonuçlar?

Mesela buraya çocukluklarında karşıdan, Midilli’den gelen yapı ustalarından bahsettiler. Bunlar gelip burada binaları yaparlarmış ama demek ki daha önce burada oturuyorlardı ve bu köyü tanıyorlar, veyahut da öyle bir anane var. Ada ve karşı sahil köyler arasında bir irtibat var, o muhakkak. Çünkü zeytin tüccarları var, yağ tüccarları var. Ama şöyle bir anane varmış bunu da söylediler; usta gelir evi yaparmış illa ki parayı o an vermeniz şart değilmiş, sonra mahsul toplandığı sırada gelir, bir usulle de varlığını belirtirmiş, o da ceketinin bir kolunu giyermiş, öbür kolunu boş bırakırmış, öyle köyde bir dolaşırmış. Yani yarı kalan parayı almaya geldim demekmiş bu. Bu çok önemli bir anane. Yani bunun kaydını geçmekte, bir köyün ve buranın taş ustalarının nasıl oluştuğuna değinmekte yarar var.


**Özden D.:**  Zarif bir eylem. Bir performans gibiymiş...

Öyle... Şimdi sorarsanız burası bir, hakikaten başından itibaren Türklerin inşa ettiği bir köy olarak gözüküyor ama bazı işaretlere göre de bence burada Rum yerleşiminin de olduğu bir gerçek. Ve bu meydanlar oluşturma fikri çok ilginç, bina yanlarında kesme geçit payı bırakıyorlar. Yani bu köşeye geldiği zaman bir yerden geliyor, sirkülasyon için yan tarafı perdahlıyor. Ama detaylı bir şekilde köye bakarsanız köy, bir çarşı, eski merkezle onun çevresindeki meydanlar olarak gözüküyor. Şimdi köydeki binaların ve köyün toplam yerleşimi de ışığa göre ayarlı, yani güneşin hakim olduğu gün boyuna karşı kendini yerleştirmiş. Bu da önemli bir veri. Köy çok zengin bir köy, çok büyük alanları, tarlaları var, yemişlikleri var. Ben 94’ten itibaren ordaydım, 96’da da evimi bitirdim. Evimi eski bir atölye ve eski bir yağhane, ondan sonra bir marangozhaneye dönüştürmüş birisi, ben ondan aldım. Şimdi ben burada bu evi yaparken tabii ki taş esaslı yaptım ustalarla, tek kat olan binayı olduğu yerde korudum, sadece bir kanadını yani yarısından biraz daha küçük bir miktarının üstüne bir ikinci kat çıktım. Arkadaki toprak seviyesiyle de ilişkisini hiç bozmadan ve arkamda herhangi bir kişinin de görüşünü kapatmayacak bir seviyede edepli ve uygun bir mimari yaptım. Çok evvelden böyle bir binayı hayal ettiğim için bunun bütün ahşabını, kapılarını filan on yıl evvel almıştım, bunların hepsi geldi, oraya kondu. Onun için de kapı tokmaklarından şöminesine içindeki her bir şey otantik dönemden, 200’er yıllık kapılar var içinde.


**Özden D.:**  Gördükçe biriktirdiniz mi?

**Mehmet G.:** Hepsi bekliyordu on yıl öncesinden ve herkes alay ediyordu benimle, çünkü atı almadan nalları alan biri gibiydim. Bu yaklaşımla tabi köye aşırı bir titizlik ve sevgi duyduğum için, bu köye gelecek, yaşama katılacak insanları da öyle davet etmek istedim... Ben ısrarla köyü anlattım Han’a. Arkamda çok güzel bir evin yıkıntısı vardı. Benim evimden biraz daha yüksekte ve hakikaten inanılmaz hakim bir noktada. Burayı da alma imkanım vardı fakat ben dedim ki çok açgözlülük oluyor, ve düşündüm ki Han genç bir mimar, çocuğu yeni doğmuş, ona ısrar ettik, geldik gösterdik, orayı aldı. Sonra aradan bir zaman geçti, “Köyde ben bir inşaat yapıyorum” dedi Han. Aaa başlıyor musun?, dedim, “Yok, ben başka bir şey yapıyorum. Sizin evin alt tarafında bir yer aldık , oraya bir ev yapıcaz” dedi. Sonra bu ev çıktı.


**Özden D.:**  Sizin arkanızdakini aldılar ama yerleşmediler sanırım?

Hayır, o öyle duruyor, o günden beri yıkık taşlarıyla öylece duruyor. Sonra Han kendine Kozlu’da bir ev yaptı. İster istemez bu köye gelecek mimarın, yani benim arkadaşımın, benim sevdiğim bu insanın katkısına güveniyordum ama yaptığı hiçbir işi de bilmiyordum o güne kadar. Ve bu günkü gibi ünlü falan da değildi o zaman Han. Ama önümde bir beton binanın çıkmaya başlaması beni hakikaten fena halde şaşırttı. Çünkü çok büyük yanlış bu. Burası efendim denir ki, zelzele mıntıkası ya, “Bugün hala oturup yığma taş bina mı yapılır hocam?” Tabii ki doğru ama ben bunu doğru görmüyorum, hala da görmüyorum. Şimdi taş kaplama bina yapmak da ayrı, betonu korsun üzerine taş kaplarsın ama ona da yakın değilim çünkü arasındaki samimiyet, hakikilik bağında bir ‘kaplamalık’ var, içi başka, son taş başka! Ama kişi evini kendi yapar, kişi kararını kendi verir, hukuki hakları vardır. Tabi benim beklentilerimin önemi de ne derecedir? Bu da tartışılır. Köyün yerlisi de olsam beklentimin önemi bir derecedir, bir dereceye kadardır. Ama binayı yaptırırken de belli usüller olmalıdır. Bu ev benim önümden geçen yoldadır ve benim önüme konmuştur. Binanın yeri ben orayı aldığım zaman tarla idi, e tamam bu kardeşim ilanihaye tarla kalacak değil tabii ki, şimdi o da ayrı. Ve tabii ki ondan sonra da yeni binalar eklendi.


**Özden D.:**  Sizin görüş alanınızı etkileyen bir şey olması nedeniyle mi beğenmediniz?

Yani, sabah kalkıp o binayı görüyorum... Buna ek olarak, binanın yapısal karakterine de gelindiği zaman... Evet, bina çok beğenildi, işte bugünkü yıkılamaz, dokunulmazlığına kadar varan bir kabul gördü. Şimdi buna karşı söylenecek şeyler benim şahsi düşüncelerim ve görüşlerimdir. Bu bina köyle ilişkili gözükmekle beraber köyle hiçbir ilişkisinin olmadığını düşünüyorum. Konumlanmasının ilk günnüden itibaren gördüğümde bu bende bir kırıklık oluşturdu. Çünkü şöyle bir şey var; bir köye geldiğiniz zaman bu köye dahil oluyorsunuzdur, yani bu köyü her haliyle benimsiyorsunuzdur, yani onun kaidelerine uymaya çalışırsınız, kendi istekleriniz, katkılarınızın belli bir hududu içinde... Orayı bir dekor olarak kullanmak başka bir şeydir, oraya katılmak başka bir şey. Bu tür samimiyetleri eğer böyle bir mimari yapıyı Ağa Han gibi ödüllendirirken riayet edilen ve aranan haller içinden doğru alacak olursak, ben buna uyulmadığını düşünüyorum ve bunun sarfı nazar edildiği üzerinden bu hükmü saymıyorum. Niye? Köye sırtını dönmüştür bu yapı. Tamam ben de dönerim köye sırtımı ama burada kibirli bir tavır var. Köyden ayrı duruyorsunuz, köyü kullanıyorsunuz, efendim üstüne basıyorsunuz, köyden alıyorsunuz bazı şeyleri ve köyün suratına çarpıyorsunuz. Ben bunu böyle aldım, böyle alabilirim, anlatabiliyor muyum? Şimdi iki; bunun önünden geçiyorum, tarlaların içinden, her tarafından bakıyorum. Evimin yatak odasının penceresinden böyle baktığım zaman direkt ben solumda bu evi üstten ve arkadan görüyorum. Arkadan gördüğüm önden gördüğümden ayrı, tabii ki böyle olacak. Ama ön ve arka arasında fonksiyonlar olarak da uygunsuzluk görüyorsam arkada ikinci kata çıkan merdiveni dışarıdan görüyorsam... Niye acaba, yani içeriden çıkılamıyor muydu buna? Çünkü ben diyelim kışın da oturuyorum, e ben şimdi kar, yağmur yağdı mı dışarı mı çıkıcam yatak odama gitmek için? Biraz dalga geçtiğim bişey yani. Bauhaus mimarisini planlıyor ama yani! Ya ben beton, brüt beton, şu bu filan, bunlara doyuldu, gerçekte daha da ileride düzeyde kullanımlarını gördük. Artık çok eski bir şey, eskimiş olan bir şeyin yeni gibi sunulması bana başka şeyleri sorgulattı. Acaba bilgilerimle ve görgümle ilgili bir sorunun mu var acaba, bazı şeyleri mi atladım dedim, çünkü mimari karşısında insanlar çok çabuk utandırılabilirler tabi. Bilmediğin bazı şeyler var, bunun statiği de var, orada perde beton falan bu yüzden derse ben yine dururum yani. ‘Su basmanı’ falan gibi de konuşursa… Fakat ben estetik olarak karşıyım, beğenmiyorum binayı, sıradan buluyorum.


**Özden D.:**  Siz o brüt beton kullanımın ilk modernist döneme ait olup sonra bittiğini mi düşünüyorsunuz?

Hayır bittiğini düşünür müyüm? Müthiş de sevdiğim bir şey yani.


**Özden D.:**  Köydeki kullanımını problemli buldunuz?

Şimdi şöyle bir şey; köyün bir taş işçiliği var, mesela Kozlu’nun taş işçiliği benim köyün işçiliğinden farklıdır. Kozlu ustalarını getirip oraya, yan tarafa bir gösterme dekor duvar atarsınız, bu ‘şıklıktır.’ Bunu üstten de getirirsiniz, çatıdan filan, sonraki fonksiyonları ile ilgili, çalışıp çalışmadığı, içinden su sızdırıp sızdırmadığı hakkındaki fikirlerim yok, bilgim yok ama bu ‘şıklıktır.’ Ama brüt betonla giriyorsan şıklığa, o tür şıklığa yokum mesela. Benim sıkıntılarım bunlar. İşin beteri benim bir bahçem var, çok güzel bir bahçe, bu bahçeden baktığım zaman bu ev tam karşıma geliyor. Tam karşıma, kaçınılmaz iki tane şey; sol tarafımda da yine aynı, Han’ın yaptığı başka bir bina var. Han’ın mimari anlayışına karşı değilim. Han’ın babasına yaptığı çok güzel bir bina var mesela, onu seviyorum.


**Özden D.:**  Köydeki diğer evi, SM evini nasıl buluyorsunuz? O tamamıyla taş, hiç brüt beton yok…

**Mehmet G.:** Hangisi o?


**Özden D.:**  Uzunca bir yapı, kırma çatısı da taş olan.

O güzel, çatı üzerindeki taş örgü filan, enteresan o yani. Tabi ben mimari kritik değilim.


**Özden D.:**  Yani sizin manzaranızın önünde o ev olsaydı daha mı memnun olurdunuz?

Hayır hiçbir şey olmasa daha iyi olurdu! (gülüşmeler) Sonra başka bir şey var, ben bir eve baktığım zaman bu evin hangi amaçla yapıldığını merak ederim, hangi istekleri barındırdığını, hangi fonksiyonlara hizmet edeceğini. İçinde nasıl yaşanacağı gibi bir soru vardır evvela. Yani şimdi acaba burada kütüphane alanı var mı, insanlar kitaplarını nereye koyuyorlar filan. Bu insanların normal günlük yaşamlarındaki işleriyle ilgili bir sürekliliği yaşamlarında, günlük hayatlarında, yaşadıkları evde sürdürebilmeleri için alanlar ayırdılar mı? Mesela böyle şeyler soruyorum.


**Özden D.:**  Pek öyle şeyler hedeflenmemiş ev tasarlanırken, kısa süreli kullanım için düşünülmüş bir ev.

Hayır hayır, hedeflensin filan demiyorum da ben soruyorum yani. Ve “burada ne kadar oturulur veya oturma sirkülasyonu nedir?”e bakıyorum dışarıdan. İçine girdim de galiba, sadece böyle bir boş alt alan var.


**Özden D.:**  Yukarıda da iki tane yatak odası.

Ama arkadan çıkılıyor yatak odalarına.


**Özden D.:**  Tabii, içeride bir merdiven yok.

Bence bu birinci derecede mimari hatadır, bunu ben yapsam... Ben kendi evimde bunu çözdüm. Mimarı benim ve ben bunu çözdüm, birinci derecede çözülmesi gereken bir şey bence.


**Özden D.:**  Çözümsüz gibi değil de yapıyı büyütmemek ve boyutunu da öyle tutabilmek, yapıyı hafifletmek için. İçindeki fonksiyonları en primitif, en yalın haliyle koruyup, evi olabildiğince kompakt…

**Mehmet G.:**  O zaman Anadolu’daki primitif evlerde damdan giriliyor biliyorsun, merdiven var, yukarıya çıkıyorsun, oradan aşağıya iniyorsun. Pencere falan da yok hatta, öyle bir şey. Ve şey bile yani, öyle yanlış konmuş ki ev bütün gün güneş alıyor.


**Özden D.:**  Alsın diye özellikle hesaplamışlar. Doğuşundan batışına kadar güneş alması için güneşe göre konumlandırılmış.

Ahahahaha, o kadar yanlış seçilmiş bir yer ki, başka bin tane yer alabilirlerdi onlar.


**Özden D.:**  Aslında köyün en önünde olmak, bu anlamda sırtını dönmek zaten en önemli motivasyonlardan bir tanesi arsayı seçmek açısından, önü hiçbir zaman kapanmasın, manzara hiçbir zaman kesilmesin diye...

Tabii canım. Ama en öne geçiyorsun, ondan sonra böyle duruyorsun gemi aslanı gibi. Gemi aslanı nedir biliyor musun? Gemilerde önde böyle göğüslü filan kadınlar koyarlar, heykel. Ona gemi aslanı denir.


**Özden D.:**  Belki de sizin bu evi hiç içselleştirmemenizin sebebi, sizin öngördüğünüz bir köy yaşamından başka kullanım hedefleri oluşu bir taraftan.

Şimdi birinci derecedeki gitmez benim için o. Yani şöyle ki; ben başka amaçlı davranma, uzun vadeli, yani bir bilardo stratejisiyle yapılmış bir ev olarak görüyorum. Bir mimara “sen hadi ödülünü buradan al canım, benim oturmam da çok önemli değil” denmiş gibi geliyor. Acaba ev sahipleri de hayatlarının kaçta kaçını evlerinde normal geçiriyorlar? Ben bir yaşam tarzıyla bir yaşam tarzı arasında farklar olarak alıyorum…


**Özden D.:**  Orası daha ziyade bir durak gibi hayal edilmiş…

Tamamen öyle, durak gibi. Bu bir başka bir fonksiyona yönelik ve sonuçta da o fonksiyonun hakikaten cevabını aldılar. Hala şimdi ben bunun için konuşuyorum burada, bu benim bunun PR’ına katkımdır; Türkçesi bu. Şimdi benim reddetmeme nedenim ise, buna sinirim son derece yüksek oluşu.


**Özden D.:**  Karşıt fikirlere yer vermek de önemli geliyor.

Çok yüksek ama çok yüksek! Ama o derece her şey bir oyun halinde ve o kadar ‘düzen’li gidiyor ki... Louis Vuitton bilmem kime verir, sanat merkezi yaptırır… Bütün bunlar artık o derece _boring_, o derece sıkıcı ki. Herkes istediğini yapsın, herkes istediği gibi otursun, madalyalarını alsın taksın, herkes birbirini alkışlasın, öpüşsünler, devam etsinler. Yahu kardeşim sen bir saat orada oturdun mu?


**Özden D.:**  Bir İstanbullu için, ne bilim mesela Gökkafes dediğimiz binanın inşası ne ise sizin için de B2’nin etkisi neredeyse o sanki…

Tabii tabii ama ondan da beter! Ciddi söylüyorum ondan da beter, samimiyetle ondan da beter!


**Özden D.:**  Han Bey’e söylediniz mi düşüncelerinizi? hiç konuşma fırsatınız oldu mu sonra?

Hayır ben beğenmedim, o duymuştur.


**Özden D.:**  Bu arada o evin uzun vadede belki bir sanat rezidansı olarak kullanılması gibi fikirler var.

Hiç beni ilgilendirmez.


**Özden D.:**  Sizin köy hayatınız nasıl, siz orada resim yapıyor musunuz?

Tabii.


**Özden D.:**  Bir atölyeniz var orada da?

Atölye kurmaz adam, girer ne yapıyorsa onu yapar, dolayısıyla atölyesi olur. Bir şey vardır; her yer tiyatrodur. Tiyatro için söylenen bir şey, “Ah sahnemiz yok”, her yer sahne, sahneyi kurarsın. Bariz benim evimde de öyle. Ben atölyede yaşıyorum. Benim gittiğim yer atölye çünkü ben gider gitmez çalışıyorum. Dolayısıyla benim mallarım buraya geliyor, en hakim mal burada sanat. Objeleri, nesneleri, malzemesi işliktir yani. Ben yaşamım için bir yer yapıyorum, iki ayrı yaşamım yok benim.


**Özden D.:**  Ben de öyle diyorum, laptopumu aldığım her yerde çalışabiliyorum.

Tabi Allah aşkına, sen şimdi burada oturuyorsan burası senin atölyendir. Ama ben buraya bunu da koyarım, çok iyi bir Acem halısı koyarım duvara veya böyle olmayacak bir perde koyarım yani, çok modern bir şey… Ona bakarım, çalışırım.


**Özden D.:**  Siz ne sıklıkta gidiyorsunuz köye?

Vallahi sıklığı şöyle; tabii benim bir çok yerde evim var, bir de Paris’te işte son sekiz aydır, iki sergi bilmem ne… Yani iki ay, üç ay vakit geçiriyorum köyde.


**Özden D.:**  Oradaki yeni gelen komşular, İstanbul’dan yeni gelenler, yeni göçler…

Tanıyorum, geldiler, varlar. Şöyle bir şey; niye bir köye gidiyorsunuz ile başlayalım. Bir kere sahibi orayı bulup oturmak için gayret sarf etmemiş, yapan mimar orada oturma şansı varken onu kullanmamış, seviyor mu sevmiyor mu, kullanıyor mu kullanmıyor mu? Şimdi bütün meselelerde böyle bir şeye kalbiyle, bağlılıkla ilgili bir şeyler kuruyorum. Ben eski bir adamım, 80 yaşındayım, belki morukluğumun getirdiği hala bir romansımız filan var, bir salaklığımız var yani.


**Özden D.:** Yaş ile ilgili olduğunu düşünmüyorum o romansın.

**Mehmet G.:** Ben de öyle alıyorum da, öyle derlerse öyledir diyorum. Öyle bir şey ki: Neleri önemsiyorsunuz? Neyi önemsiyorsunuz?


**Özden D.:**  Evin mimarisinden başka bir şeyden bahsediyorsunuz. Şöyle diyeyim; tektoniğinden başka bir şeyden bahsediyorsunuz, yani yapı yapma biçiminden, brüt betonundan falan daha öte, bir anlayış size denk düşmemiş sanki.

Ben zaten mimariye oradan geliyorum. Bir şey söyleyeyim mi; bizler kasap değiliz, belli disiplinlerden gelen, belli ölçü, adab ve estetik normlar üzerine bilgilenmişiz. Eğer bunlar devreye giriyorsa, mimari sadece bunlar değil, sanat da sadece bunlar değil. Mimari başlı başına insanla ilişkili. İnsanın nesiyle ilişkili, bütün ruh halleriyle, geçmişiyle, sade kendi insan olarak değil, öbür insan olarak, bütün insanlar, çevren olarak. Ama gerçek bir şey var: Orası sizin için hayatınızda kaybetmekten korkacağınız bir şey olarak mı elinize geliyor? Ben orasını sevdikten sonraki kısımda, benim oranın ağacı için uykum kaçabiliyor, taşı için uykum kaçabiliyor, komşum için. Ben oraya gittiğim zaman dostlarım, o zaman 60 yaşındaki, 65 yaşındaki insanlardı. Onlar şu anda 85 yaşında oldu ve bir sürüsü gitti benim komşularım, ahbaplarım, bütün etrafımdakilerin. Bu insanlarla, o köy ve o köyün yaşamıyla ilgili ilişkim başka türlüydü, şu anda ben gittiğim zaman yani adım attığım zaman gözlerim doluyor benim, her köşede hatırladığım insanlar var. Bugün hala aradığım, konuştuğum, aman hayatta mı diye endişe ettiğim. Böyle bir bağ başka. Benim evimi yapan ustaların o evi nasıl yaptığı, sonra yapılan işler, benim bahçelerimin duvarları, istinat duvarları... Çin Seddi gibi bir şey. Bu insanların, bunların her noktadaki bilgileri, onların o köye dair onların o köyün taşı gibi oluşu... Hakikaten çünkü her köyün taşı farklıdır ve bu gayet garip bir şey. Onlarla ilişkide bu adab, sevgi ve birlikte olma hali… Bu olmazsa, bu hoyratlıktır.



##  Misafir Sinan Logie, “Zor konu mimarlık, lanet olsun!”

**Özden Demir:**  Seninle konuşmak önemli geldi Sinan. Çünkü hem mimarsın, hem bir sanatçı olarak Selman Bey’le bir ilişkin var. B3 koleksiyonunda da işlerin var, hem de yakın zamanda evde, B2 Evi’nde vakit geçirme fırsatın oldu. Nedir izlenimlerin evle ilgili?  

**Sinan L.:** Beş gün kaldık. Çok güzeldi. Benim zaten Behramkale ve Babakale’de evleri olan arkadaşlarım var, sık sık gidip geldiğim ve bayıldığım bir bölge. Behram’la Babakale arasında bile denizin kokusu, ışık, güneş batımı filan hepsi bambaşka maceralar. Büyükhusun’dan da o ışığı ve denizi görmek...


**Özden D.:**  İlk kez mi gittin?

Daha önce arabayla geçerken bir köyün içine dalıp yürüyerek bir bakmıştım. Evin önünden geçip birkaç fotoğraf çekmiştim. Fakat bence evin en etkileyici yeri yine de bahçesi... O korkuluksuz duvar ve o geometrinin o peyzajla kurduğu ilişki gerçekten büyüleyici. Denizin rengi de böyle sabah mavi, akşam üstü gümüş rengine dönüşüyor. İnanılmaz yani, böyle William Turner’ı tabutundan çıkıyor oturt oraya, sana iki yüz tane _aquarelle_ (suluboya resim) çizer yani. Büyüleyici bir yer. Evi iki yıl önce görmüştüm dışarıdan, ama o zaman içerde merdiven olmadığını anlamamıştım. Dışarıda da bir merdiven var ama herhalde içerde de vardır diye düşünmüşüm. Planlara on yıl önce filan bakmıştım ama aklımda kalmamış. Sanki orada, ne bileyim mutfağın arkasından da yukarı çıkan ince bir merdiven vardır diye aklımda kalmıştı. Yaşadıkça da dışarıda bir merdiven olması filan gayet hoş bir şey, mimari olarak o kütleyi öyle ince ve dar tutmayı başarmak için bence...


**Özden D.:**  İyi çözüm. Bayağı hafifletiyor.

İyi bir çözüm o kesinlikle. Birden en dar merdiven için 80 santim bile eklesen bütün cephedeki havayı tamamen başka bir yere çekebilirdi. O arkadaki istinat duvarının hafif eğimli geometrisiyle evin geometrisi arasındaki gerilimin taş basamaklarla çözülmüş olması ayrıca çok etkileyici.


**Özden D.:**  Eleştirilerin var mı?

Evet, aslında yavaşça _overrated_ (abartılmış) bulduğum yerlere doğru gidecektim. Bu bahsettiklerim başarılı bulduğum noktalar ama ne bileyim, modern mimarlıktaki devasa cam doğrama sevdasını düşününce... _Halterofil_ değilsen o camları rahat rahat açıp kapatamıyorsun; her biri 450 kiloluk camlar..!


**Özden D.:** Kullanım anlamında mı sıkıntılı mı buldun?

**Sinan L.:** Evet, kullanım anlamında bazen _‘small is beautiful’_ (küçük olan güzeldir) diyebilmek lazım. Zaten o kapanan gölgeliklerde de bir derz ve doğrama yükü var. O arkadaki camlar da tekrar o gölgelik sazlar ritminde olup, 80 ya da 120 cm.’lik açılır kapanır şeyler olsaydı ne olacaktı? Yani belki manzarada bir iki doğrama daha görecektin içerden bakınca ama sonra en azından istediğin zaman püfür püfür her şeyi açıp kapatabilecektin kolayca. Yani 30 cm. açıyorsun yetti bu kadar diyorsun, bir de zaten hep dışarıdasın aslında.


**Özden D.:** Havalandırma da var ama.

Bir klima var ama onu hiç çalıştırmadım. Zaten o klimayı bence daha çok kışın biraz ısıtmak için düşünmüşlerdir ama sonuçta kışın kullanmadığı bir yer.


**Özden D.:** Gölgelikleri kapattın mı?

İsmail ağabey var eve bakan, onu da bir tek o beceriyor; oraya da dokunmadım. Zaten oradaki ray sistemini tekrar düşünüyorlar başka bir mimarla. Şu anda tekerlekler aşağıda, onu ters bir sistemle askılı ve üstten tekerlekli bir sisteme dönüştürecekler ki daha mantıklı olur. Tabii bütün o camların zor açılıp kapanması biraz esnemeden de kaynaklı. Kepenkler de o camların ağırlığıyla filan herhalde yıllar içinde birkaç milim esnemiştir.


**Özden D.:**  Tabii.

Böyle yaşayan bir şey tabii ev… Belki on yıl sonra ev artık hareket etmediğinde o doğramalar değiştirilir ve sonra herşey gıcır gıcır işler belki.


**Özden D.:** Tabii, bakıma ihtiyacı oluyor her şey gibi.

Evet, tabii. Zaten ev bir koleksiyon nesnesi, eski bir Aston Martin filan gibi, Onu da 5000 km. sürüyorsun, sonra bakıma götürmen lazım. Bütün motoru söküp her şeyi değiştirip sonra tekrar yoluna devam edebilirsin... Fakat mesela o doğal vernikli mdf rengi gerçekten doğru renk mi? Belki orada daha nötr bir şey kullanılabilirdi. Eklenen küçük mobilyalar bile aynı malzemeden, o güzel; orada bütünlüğün bozulmaması oldukça mantıklı bir tasarım seçimi. Fakat üst kattaki banyoların sürgülü kapıları ve alt kattaki mutfağın yanındaki sürgülü kapının alüminyumu da çok soğuk.


**Özden D.:**  Ahşap mı olmalıydı mesela?

**Sinan L.:** Evet, öyle bir coğrafyada sanki ahşap fena durmazdı ama böyle küçük detaylara mimari gözle bakınca aklıma gelen şeyler bunlardı. Fakat zaten planlara ve kesitlere yıllardır bakmamıştım, çok garip. “İki oda var” diyordu Selman ama ben hep o cepheyi kapalı görmüştüm. Böyle herhalde ne bileyim bir mezzanine vardır boşlukta ve ne bileyim iki tarafta odaların kütlesini hissediyorsundur gibi beynimde oldukça kişisel bir tasarım fantazisiyle gittim. O yüzden salona ilk girdiğimde, “hah kutu, tavan, döşeme!”...


**Özden D.:** Baktığında iki kutu üst üste...

Ve de basık ama zaten öyle bir manzaraya bir 20 santim daha bastır, sıkıntı yok. Orada koltuğa oturup saatlerce dışarıya bak, gayet iyi bir duygu.


**Özden D.:** İnanılmaz avantajlı bir konumda tabii. Han Tümertekin’in köydeki diğer yapısı, SM Evi’ne gittin mi?

SM’nin bahçesine girdim, burnumu camlara yapıştırdım filan... O süper konforlu bir ev tabi. Tam anlamıyla Bebek’te bir villa; bütün her şeyin cillop gibi işlediği bir yapısı var, belli.


**Özden D.:**  Evet, çok güzel bir koridor ve önünde dizi dizi odalar. Tertemiz bir plan.

Evet. Belki o evde de iki yan duvarın güzel tektoniğinden sonra, evin garaj tarafındaki duvarın sadece sıva olması yorumlanabilir. Belki para da bitmiştir? Han veya işverenin kaprisleri, ustaların yapbozları derken herhalde birkaç Maseratti parası gitmiştir oraya... (Gülüşmeler)


**Özden D.:**  Peki, modernizm bağlamında nasıl yorumlarsın bu yapıyı?

Bilmem, ona vernaküler modernizm mi desek? Çünkü ev kesinlikle oraya ait, en azından dışından bakınca o içerdeki alüminyum hissiyatı biraz yöreden koparıyor olabilir bir derece ama rahatsız edici bir şekilde de değil. Han ve Nevzat’ı (Sayın) Sedat Hakkı Eldemler’in, Cengiz Bektaşlar’ın, modernist geleneğin takipçileri olarak düşününce B2 evinde bir Türk evi prototipini tekrar bulmak filan gibi bir kaygı görmüyorum. Çok kendine has ve özgün bir dil oturtulmuş orada, o konuda bence özgürleştirici.


**Özden D.:** Bayağı da zamansız...

**Sinan L.:** Evet evet yani böyle 1930’larda, ne bileyim Capri Adası’nda da yapılmış olabilirdi, ya da bugün Türkiye veya Yunanistan’da da olabilirdi. Fakat kesinlikle bir Akdeniz, Ege köyünde veya kıyısında yerini bulan, oraya çok iyi oturan bir yapı.


**Özden D.:** Bana onu oraya ait kılan şey aynı zamanda ölçeği gibi de geliyor. Bunu SM evinden farklı bir durum olarak söylüyorum; mesela, SM evinde de aynı malzeme var ama o kadar uzuyor ki...

Evet, köyde bir de eski bir yağhane var böyle biraz uzunca. Onun uzunluğunda ama iki, üç katı genişliğinde.


**Özden D.:** O yüzden burada hem ölçek, hem malzeme iyi işliyor. Sanki SM’de geometriyi biraz kırmak lazım bir şekilde.

Evet, o küçük alanda belki çatıyı biraz yırtmak... O zaman belki uzaktan bakınca biraz o köy siluetindeki ölçeğe daha iyi oturtabilirim yapıyı, evet. Fakat B2 evinin tasarımı çok daha özgün. SM ise Herzog de Meuron veya başka bir mimarın elinden çıkmış olabilirdi gibi geliyor. B2 evi daha _unique_ (biricik) bir yapı. Belki o gölgelik panellerindeki bambuların kırılgan hissiyatı da onu köyle daha barışık kılıyor. SM Evi, “Ben burada 2000 yıl sonra da ayakta olacağım” gibi bir şey derken, B2 Evi’nin “Belki ben bir sonraki depremde hurdaya dönerim” gibi bir zarifliğe sahip.


**Özden D.:**  Oysa ki inanılmaz, biliyorsun ki temelinde bilmem kaç ton demir kullanıldığı için ‘deprem evi’ olarak geçiyor. Hatta köylüler “Ne gerek var? Ölümlü dünya Selman Bey”, demişler. ‘Japon evi’, ‘deprem evi’, öyle isimleri var köyde.

Japon evine de benzetmek fena değil tabii.


**Özden D.:**  Evet, bütün minimalizmiyle.

Evet. Yani Selman’ın da yerleştirme biçimi öyle. Avrupa mimarisinde bütün mobilyalar hep çepere gider, burada gerçekten her şey ortada. Yataklar dahi duvara yaslanmıyor. Duvara değmemeleri oldukça başarılı bir yaklaşım. Sen içinde uyudun mu?


**Özden D.:** Uyumadım daha, haftaya video için çekime gidiyorum.

Güzel, mutlaka Çamkabalak Köyü’ne de git. Bir Yörük köyü, Babakale yolunda. Orada taştan, yuvarlak keçi barınakları var; rüya gibi. Bunlardan böyle 30-40 tane var, her boydan. Yörük bunlar ama bence eskiden burada yaşayan Rumlar da böyle yapıyordu keçi barınaklarını. Onları taklit etmeye devam etmişler yani.


**Özden D.:** Büyükhusun da Yörük köyü.

**Sinan L.:** Doğru, evet.


**Özden D.:**  Kışın Kaz Dağları’nda barınamadıkları için bu tarafa geliyorlar. Çok güzel bir coğrafya, daha hala yeterince keşfedilmedi bence. İyi ki!

Evet, çok şükür. Ben 8-9 yıldır gidip geliyorum oralara. Her gittiğimde yol biraz daha genişletilmiş oluyor. Bir gün oraya kadar otoyolla gidebilirsek, Bodrum gibi... Gerçi iklimi kışın sert olduğu için Bodrum kadar patlamaz bence. O kurtarıyor, bir de köylerin çoğu sit alanı galiba.


**Özden D.:** Tabi onu her an değiştirebilirler, ona güven olmaz da. Şu altın meselesi konuşuluyor.

Evet, o da var. Ve Türkiye’de her orman, her sit alanı potansiyel bir inşaat alanı olduğu için…


**Özden D.:** Mesela koskoca adanın üzerine yerleşildi, malum Yassıada örneği var önümüzde, insanın aklı almıyor.

Değil mi? Bütün adanın yüzölçümüne temel döküldü.


**Özden D.:**  Batacak yükünü taşıyamayıp.

Bir de fay hattı, orası bir dahaki depremde ilk batacak yer olabilir. Haritalardan sileceğiz onu bir gün.


**Özden D.:**  Çok acayip, neyse, başımızı belaya sokmayalım. Peki yemek yaptınız mı evde?

Evet. Bütün kahvaltıları evde yaptık. Domates, makarna, sabah sucuk da pişirdik. Sonra bir daha almayacaklar bizi diye korktuk ama havalandırınca geçti. (Gülüşmeler) Fakat bahçedeki o hissiyat, o ağacın altı paha biçilmez. Öyle düşününce, neredeyse ev daha da küçük olabilirmiş belki...


**Özden D.:**  Zaten çoğunlukla dışarıda vakit geçecek diye düşünüyorlar.

Evet. Herhalde merdivenin altında da bir küçük mutfak olması planlanmış önceden, yanında mangalla. Şimdi Ağa Han ödülünün olduğu küçük cam kutu var orada. Öyle de yaşamak güzel olabilirdi bence dışarıda.


**Özden D.:** Özel bir bölmeye dönüşmüş ödül için... Peki, Selman Bey’in annesinin evini görme fırsatın oldu mu?

Evet, onu da beğendim. İki yıl önce köyde evleri ararken ona da denk gelmiştim ama kimin olduğunu anlamadan beğenmiştim. Bence ölçeği, ve aslında o kütleleri birbirinden koparma kararı biraz o SM Evi’nde eksik olan şey. Hepsi ayrı bir yerden konuşulabilir. Zor konu bu mimarlık. Of, lanet olsun!


**Özden D.:** Sorma! Senin sanat üretimlerine devam ettiğini biliyorum, okulda mimarlık eğitimine, proje yütücülüğüne devam. Bunları biliyorum ama mimarlık yapıyor musun?

Benim iki yıldır Babakale’deki arkadaşım için çizdiğim bir proje var. Böyle köyün tepesinde on dört ev. Fakat çok yavaş gidiyor. Dört farklı tip var, kot farklarıyla oynaya oynaya bayağı köyün dokusunda kaybolan bir şey tasarladık. Memnunum ondan, yapılırsa bir gün ama tabii şu anda ekonomik durumlardan dolayı başlamadı...

** **






# Kültür varlığı B2, Mehmet Pehlivanoğlu
**Mehmet P.:** Yapı o kadar güzel tasarlanmış ki, kepenkleri kaydırdığınız zaman başka bir şey oluyor, kapalıyken bambaşka bir şey oluyor. İkisinin arasında çok fark var. Yani o iki izlenimi de görmekte fayda var. Çok kıymetli bir yapı. Kültür varlığı olma meselesine nasıl gelindiğini ise ben size çok basit bir şekilde anlatayım. Ben bir dönem, 2009 ile 2013 arasında – dört buçuk sene kadar – Çanakkale Kültür Varlıkları Koruma Kurulu’nda üyeydim. O dönemde yaptığımız kontrollerde, Ağa ödülü almış iki tane yapının sınırlarımız içinde olduğunu, Çanakkale sınırları içinde olduğunu ve tescil edilmediğini fark ettik.


**Özden D.:**  Diğeri Sedat Gürel Evi değil mi? Mimarlar ile söyleşimizde de değindiğimiz bir yapı.

Evet. O da çok önemli bir yapıdır, farklı iki yapıdır. Yani, yapılışları da, tasarlanışları da farklıdır ama ikisi de çok özel, minimal binalardır. Onların ikisinin de bizim alanımızda kaldığını ve tescil olmadığını gördük. Onun üstüne ben tescil edilmesini gündeme getirdim ve en güzel bilginin de Han’da olduğunu bildiğim için Han’a telefon ettim, Han’dan bir dosya rica ettim. Han da bana sağ olsun hazırladı, bir dosya gönderdi. Ben de onu aldım, bir yazıyla, bu binaları tescil edelim lütfen diye kurula verdim ama bir türlü gündeme getirip onu konuşamadan ben görevden ayrıldım. Uzun süre askıda kaldı, müdürler değişti. Gündemleri müdürler hazırlar. Herkes ilgi duymadı ama sonunda yine aynı dönemde çalıştığım arkadaşlar hala orada görevdeydi, onlarla konuşuyorduk ve ben arada sırada hatırlatıyordum. Çünkü mesela, mimarı olmayan bir binanın Ağa Han ödülü var Muğla’da, Akyazı’da. Yapan mimar değil ama mimarlık ödülü almış.


**Özden D.:**  Sivil mimari örneği?

Sivil mimari örneği ama eski döneme yadsınarak yapılmış, ondan izlenim taşıyan bir bina, özgünlüğü yok, tasarım ustalığı yok ama onun da bir mimarlık ödülü var. Ama bunların mimarlık ödülü olmasına rağmen tescil edilmesi söz konusu değildi. Ben bundan üzüntü duyuyordum açıkçası. Sonunda çocuklar bana da haber verdiler en sonunda tescil ettik diye. Ben de onun üstüne Han’a telefon edip, bak tescil oldu bina dedim.


**Özden D.:**  Ağa Han’daki raportörlüğünüz nasıl gelişti?

Ağa Han ödüllerinin en başında, seksenli yıllarda, 79 ve 80’li yıllarda ödüllerin adayları açıklanırken, yanlış hatırlamıyorsam üç dönem raportör fotoğrafçılık yaptım. Tabii o çok fazla görgü ve bilgi getiriyor insana. Şöyle; bir kere Ağa Han ödüllerine aday olmak için bir ön jüriden geçmeniz gerekiyor. Herkes talepte bulunuyor, ön jüri onları bir değerlendiriyor, sonra onları raportörlere veriyor, o raportörler o gittikleri ülkelerde bir ekip oluşturuyor, çünkü hepsi farklı ülkelerde oluyor. Bir fotoğrafçı alıyorlar o ülkeden, bir tane tercüman alıyorlar, yol gösteren insanlar alıyorlar, sonunda iki üç kişilik bir ekip oluyor. O ekiple gidip mimarla söyleşi yapıyorsunuz. Mimara sorular soruyorsunuz, tasarım sürecini irdeliyorsunuz. Sonunda bir rapor hazırlıyor raportör, Ağa Han’ın üst seçici kuruluna iletiyor, seçici kurul da bunların içinden çeşitli dallarda yapıları seçiyor. Benim içinde fotoğrafçı olarak çalıştıklarımdan, üç ayrı dönemde, Bodrum’daki Ertegün Evi ödül aldı, Türk Tarih Kurumu ödül aldı, Sedat Bey’in, Sedat Hakkı Eldem’in Unkapanı’ndaki Sosyal Sigortalar’ı ödül aldı.


**Özden D.:** Siz bunları fotoğrafla belgelediniz.

**Mehmet P.:** Evet, ben onların fotoğrafçısıydım. Sonra, Edirne’deki Rüstempaşa Kervansarayı restorasyon ödülü aldı, onun da fotoğrafçısıydım. Bir kere de Lassa Fabrikası almıştı ödülü ama onda yapıyı çekmedim, onda mal sahibi, mimar ve raportör söyleşisine çağırdılar, çok enteresandı. Mimar, mal sahibi ve raportörle birlikte ben aynı masada... Benim fotoğraf çekme tekniğimde ben flaş kullanmam, insanları ürkütmem, masanın kenarında sıradan bir insan gibi dururum onları rahatsız etmeden…


**Özden D.:** Belgesel fotoğrafçılıkta genelde böyle, doğallıktan yana bir yaklaşım oluyor sanırım.

Evet, ben öyle çalışırım, hayatım boyunca öyle çalıştım. Ben poz verdirerek resim çekmekten hiç hoşlanmam, eğer becerebiliyorsam ne mutlu, çekiyorum ama onun dışında bir şey yapmam. Öyle çekmiştim, ondan önce de birkaç tane Ağa Han toplantısında çalışmıştım. Yani Ağa Han’ın çalışma prensiplerini biliyordum ve işimizin olmadığı bir zamanda da bizim için çok önemli bir kaynaktı açıkçası. Çok ciddi paralar ödüyorlardı, gerçekten rayiç değer ödeyen bir yerdi. Biz de işimizi ona göre yapıyorduk ama, çılgınlar gibi, hatasız çalışıyorduk.


**Özden D.:** B2’nn kültür varlığı olma sürecinde meselesinde siz de rapor yazdınız mı?

Han’ın ilettiğinin üstüne bir üst yazıda görüşmeleri anlattım. Herkese yapının önemini anlattım, çünkü raportörleri o sırada daha oluşmamıştı. Benim bir kurul üyesi olarak rapor yazma hakkım yok, sadece yönlendirme konuşmaları yapabiliyorsunuz.


**Özden D.:** Peki “kültür varlığı” ne demektir, neden önemlidir?

**Mehmet P.:** Çok önemli. Kültür varlığı denen olay, biliyorsunuz ilk 2863 sayılı yasa çıktığında bu “kültür varlığı” kavramı yoktu, “eski eser” kavramı vardı. Daha sonra bunun adı yeni dönemde de yapılmış binaların bu tanımlamaya girebilmesi için tekrar ele alındı, yeniden irdelendi ve  eski eser yerine kültür varlığı kavramı geliştirildi. Kültür varlığı daha sonraki nesillere taşınması gereken yapılar, ürünler demektir. Bu bir heykel de olabilir. Taşınır – taşınmaz olarak değişen türleri var. Yani kültür varlığını çok genel anlamda daha sonraki nesillere taşınıp, bir bilgi aktarımında bulunması gereken ürünler olarak düşünün. Çok özel tanımlar yapılabilir ama benim o kadar özel tanım yapma ehliyetim yok.


**Özden D.:** Dokunulmazlık getiren bir tanım tabi.

Dokunulmazlık tabii bir anda getiriyor ama çok fazla bir politik baskıyla… Şimdi kültür varlığı olması demek bir kere yapının yapısal haklarının korunması demek. Hiçbir yerde tanımlanmamış kadar çok tanım var kültür varlığının bakımı, onarımıyla ilgili. Biz imar yasasında bakım, onarımı çok iyi tarif etmemişiz. Her ne kadar yine müellifin izninde dahi olsa müellifi bir şekilde aşıyoruz, bu çok çirkin bir şey. İlk başta, meslek etiği olarak meslektaşlarımıza saygı göstermesini bilmemiz lazım ama maalesef gösterilmiyor.  Maalesef benim de başımda dünya kadar derdim var bu konuda. Bir başka yapım var, benim de Ağa Han’dan mansiyon aldığım. Europa Nostra ödülü aldığım bir binayı bana dahi sormadan değiştirmeye kalktılar. Mahkemede sonuna geldik ama neden mahkemeye düşüyorum ki ben? Niçin bu kadar belirgin, net bir konuda haklarım için savaşmak zorunda kalıyorum? O benim ürünüm, benim fikrim. Tamam, yapı ilk yapıldığında ben yapmadım, yapı bir ahşap binaydı.


**Özden D.:** Restorasyondu sanırım? Hangi yapı peki?

Restorasyondu, yeniden işlevlendirmeydi, Türkiye’deki ilk örneklerden bir tanesiydi. Yeşil Ev, Sultanahmet’teki Yeşil Ev binası. O ilk özel Europa Nostra ödüllü yapılardan bir tanesidir ama kimse de bilmez pek. Europa Nostra derneği bile bilmiyor, onların listesinde bile yok mesela, o kadar komik. Ama ödülü var bende, ben biliyorum. Hep böyle şeyler oluyor işte, biz bu kadar dar bir çevreyiz, bu kadar kapalı bir çevreyiz, herkes birbirini tanıyor ama bazı bilgilerimiz eksik. Yani birilerinin bunu derlemesi lazım. Şimdi tabii ki ben Han’ı tanımasam, Han’ın yaptıklarını bilmesem, acaba ben de o binayı o kadar takip eder miydim, bilemiyorum. Bir meslektaş olarak takip ederdim herhalde ama o kadar çok peşine düşmeyebilirdim, açıkçasını söyleyeyim. Çünkü Han’ın mimarisi benim çok sevdiğim bir mimaridir, onun yalınlığını, sade çözümlerine bayılırım açıkçası. Çok da gıpta ederim, kendisini de çok severim ayrıca, o da çok özel biri.


**Özden D.:** Benim de hocam Han Bey, Bilgi Üniversitesi’nden.

Ben de onun abisiyim, sınıf olarak abisiyim. Yani öyle bir gelişim gösteriyorlar ki ne olduklarını, nereye gittiklerini görüyorsunuz altınızdaki çocukların. Yani öğrenciyken bildiğiniz bir adamın ne olacağını hissediyorsunuz, tam öyle, hissedilen adamlardan bir tanesiydi...

#  İda’nın Sesi
[İda'nın Sesi / The Voices of Ida](https://vimeo.com/372958806)

#  Son söz
